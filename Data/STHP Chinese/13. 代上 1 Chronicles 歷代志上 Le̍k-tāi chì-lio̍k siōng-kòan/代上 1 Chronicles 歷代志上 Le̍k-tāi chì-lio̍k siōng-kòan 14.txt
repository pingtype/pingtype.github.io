1推羅王希蘭差使者帶柏香柴，及土水師傅、做木師傅到大衛遐欲給伊起厝。2大衛知耶和華定著設立伊做以色列王，閣為著伊的百姓以色列的緣故，來興起伊的國。3大衛佇耶路撒冷閣娶幾若個某，大衛閣生子查某子。4佇耶路撒冷所生諸個子的名記佇下底：沙某亞、朔罷、拿單、所羅門、5益轄、以利書亞、以法列、6羅迦、尼斐、雅非亞、7以利沙瑪、比利雅大、以利法列。8非利士人聽見大衛受抹油做以色列全國的王，非利士人就攏上來尋大衛。大衛聽見，就出去抵敵伊。9非利士人來，排列佇利乏音的山谷。10大衛問上帝，講：「我著上去攻擊非利士人嗎？你欲將in交佇我的手嗎？」耶和華講：「著上去，因為我欲將交佇你的手。」11上來巴力毗拉心，大衛佇遐拍。大衛講：「上帝用我的手沖散我的對敵，親像水沖散一樣」；因為按呢叫彼所在做巴力毗拉心。12非利士人放下的上帝佇遐，大衛命令人用火燒伊。13非利士人閣排列佇山谷。14大衛閣問上帝。上帝給伊講：「呣通上去追趇(jip)，著閃對邊仔，佇桑材樹的對面來攻擊。15你聽見桑材樹尾有腳步的聲，就著出去交戰，因為上帝做你的頭前出去欲拍非利士人。」16大衛就遵趁上帝所吩咐，拍非利士人的軍隊，對基遍到基色。17大衛的名聲就報揚逐所在，耶和華互列國攏驚伊。
