1此霎了後，大衛拍非利士人，互降服，閣對非利士人的手取迦特及伊的鄉里；．2閣拍摩押，摩押人就服事大衛，來進貢伊。3瑣巴王哈大利謝去伯拉河，欲堅固伊的國權，大衛就拍伊，直到哈馬，4大衛搶伊的戰車一千張，馬兵七千，步兵二萬，拖車的馬大衛就割伊大腿的筋，其中只有留一百張車的馬。5大馬色的亞蘭人來幫助瑣巴王哈大利謝，大衛就刣亞蘭人二萬二千人。6對按呢大衛佇大馬色的亞蘭地設立防守的兵營，亞蘭人就降服大衛，來進貢伊。大衛無論叨落去，耶和華攏互伊得勝。7大衛搶哈大利謝諸個奴僕金的屏牌帶到耶路撒冷。8大衛閣對哈大利謝所管的提巴及均二個城搶多多銅。就是所羅門所用來造銅海及柱，以及諸個銅器的。9哈馬王陀烏聽見大衛拍贏哈大利謝的全軍，10就差伊的子哈多蘭去見大衛王，給伊請安，也給伊祝福，因為伊有及哈大利謝交戰來卡贏伊（本然哈大利謝及陀烏常常有交戰的緣故）。哈多蘭續帶金銀銅諸個器具。11大衛王將諸個器具，及對逐國帶來的金銀，攏分別做聖獻互耶和華，就是伊對以東、摩押、亞捫族、非利士人、亞瑪力所搶來的。12洗魯雅的子亞比篩佇鹽的山谷刣以東人一萬八千。13伊佇以東地設立防守的兵營，以東人就攏降服大衛。大衛無論叨落去，耶和華攏互伊得勝。14大衛做以色列全國的王，閣佇眾百姓的中間秉公(péng-kong)行義。15洗魯雅的子約押做元帥；亞希律的子約沙法做史官；16亞希突的子撒督及亞比亞他的子亞希米勒做祭司；沙威沙做書記官；17耶何耶大的子比拿雅管轄基利提人及比利提人。大衛的眾子攏佇王的身邊做頭人。
