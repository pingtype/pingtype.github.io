1此霎了後，亞捫人的王拿轄死，伊的子續接伊做王。2大衛講：「我欲好款待拿轄的子哈嫩因為伊的老父從前好款待我。」大衛就差幾若個使者為著伊死老父去安慰伊。大衛的人臣到亞捫人的地見哈嫩，欲安慰伊，3總是亞捫人的貴族對哈嫩講：「大衛差人來安慰你，拍算伊是尊敬你的老父嗎？伊的人臣來見你豈呣是欲詳細查、毀滅、探聽此個地嗎？」4哈嫩就將大衛的人臣剃伊的嘴鬚，剪斷伊的衣服的一半，露現伊的下體，才互伊去。5有人用諸個人所抵著的去給大衛講，伊就差人去接，因為許個人真見誚；王吩咐講：「著且踮耶利哥，聽候嘴鬚發長才倒來。」6亞捫人知對的所做有互大衛厭惡，哈嫩及亞捫人就寄銀一千他連得，對米所波大米、亞蘭、瑪迦、瑣巴倩(chhiàⁿ)戰車及馬兵，7對按呢倩(chhiàⁿ)三萬二千張的戰車及瑪迦王以及伊的百姓；就來紮營佇米底巴的頭前。亞捫人也對許個城出來，聚集欲交戰。8大衛聽見，就差約押及勇猛的全軍出去。9亞捫人出來排陣佇城門前，所來諸個王另外排陣佇郊野。10約押看見對敵佇伊的前後排陣，就對以色列軍中揀選精兵，互排陣來對亞蘭人；11其餘的兵交互伊的小弟亞比篩，互伊排陣對亞捫人。12閣講：「亞蘭人若卡強我，你著來幫助我；亞捫人若卡強你，我就幫助你。13著好膽，咱著為咱的百姓及咱的上帝諸個城做大丈夫，願耶和華照伊所看做好的來行。」14約押就及隨伊的人進前排陣佇亞蘭的面前；亞蘭人就佇伊的面前逃走。15亞捫人看見亞蘭人逃走，亦佇約押的小弟亞比篩面前逃走入城。約押就倒轉去耶路撒冷。16亞蘭人看見in刣輸以色列人，就差使者聚集大河彼旁的亞蘭人，哈大利謝的將軍朔法導來。17有人通知大衛，伊就聚集以色列眾人過約但河，來到亞蘭人遐，排陣抵敵。大衛已經排陣攻擊亞蘭人，就及伊交戰。18亞蘭人佇以色列人的面前逃走。大衛刣亞蘭人七千張車的兵，閣步兵四萬，亦刣死將軍朔法。19哈大利謝諸個人臣看見刣輸以色列人，就及大衛講和，來服事伊。對按呢亞蘭人無閣幫助亞捫人。
