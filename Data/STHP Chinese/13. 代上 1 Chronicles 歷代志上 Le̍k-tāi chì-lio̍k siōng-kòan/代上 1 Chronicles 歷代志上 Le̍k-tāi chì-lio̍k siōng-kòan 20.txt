1年頭，列王出來交戰的時，約押導軍兵毀壞亞捫人的地，圍困拉巴；大衛猶原踮佇耶路撒冷。約押拍拉巴的城，捙倒伊。2大衛搶的王所戴金的冕旒，秤伊的金重一他連得，閣鑲寶石；人將此個冕旒戴佇大衛的頭殼。大衛對城內搶伊的財物多多，3將城內的人拖出來，用鋸仔、用鐵耙(pê)、用斧頭刣死in，大衛用按呢款待亞捫逐個城。大衛就及眾百姓攏倒去耶路撒冷。4了後，及非利士人交戰佇基色。戶沙人西比該刣死大漢人一個子名叫細派，非利士人就降服。5閣及非利士人交戰。彼時睚珥的子伊勒哈難刣死迦特人歌利亞的兄弟拉哈米；此人的槍柄大親像布機的軸心(te̍k-sim)。6閣佇迦特交戰。佇遐有一個大漢人，手腳攏有六支指頭仔，共有二十四支，伊也是大漢人的子。7此人侮慢以色列人的時，大衛的兄示米亞的子約拿單刣死伊。8諸個人攏是佇迦特的大漢人生的，攏死佇大衛的手及伊的人臣的手。
