1閣有一日，上帝許個子來家己徛佇耶和華的面前，撒但也來佇中間，家己徛佇耶和華的面前。2耶和華對撒但講：「你對叨落來？」撒但應耶和華講：「我佇地上行來行去，遍行佇遐，對遐來。」3耶和華對撒但講：「你有留心佇我的奴僕約伯嗎？因為地上無人親像伊完全閣正直，敬畏上帝，離開諸個歹。你雖然激我攻擊伊，無因端毀壞伊，伊猶原執守伊的純全。」4撒但應耶和華講：「用皮換皮，人為著伊的生命，願了伊一切所有的。5總是你伸你的手磕著伊的骨及伊的肉，就伊欲當面棄絕你。」6耶和華對撒但講：「看啊，伊佇你的手頭，獨獨著留伊的生命。」7撒但就對耶和華的面前出去，拍約伯，互伊對腳底到頭殼頂生毒瘡。8伊就用瓦片坯(hāu-phiaⁿ-phè)來扒(pê)身軀，坐佇火灰中。9伊的某就對伊講：「你猶久執守你的純全嗎？著棄絕上帝，來死！」10若是約伯對伊講：「你講話是親像許個戇的婦仁人所啲講的。怎樣呢！咱對上帝受福氣，豈無對伊受災禍嗎？」佇這一切的事約伯並無對伊的嘴來犯罪。11彼時約伯三個朋友聽見伊抵著一切的苦難，逐個對的所在來，就是提幔人以利法、書亞人比勒達、拿瑪人瑣法，相約相及來悲傷，安慰伊。12遠遠攑目看，認得伊，就大聲啼哭。逐人拆裂外衫，向天撒土粉，佇家己的頭殼。13就及伊坐佇土腳七日七暝，無及伊講一句，因為看見伊的痛苦真大。
