1今做你求叫，看有是誰應你啊？諸個聖者的中間，你欲向是誰啊？2因為受氣的心會害死戇人；怨妒會刣死頇顢(ham-bān)的人。3我曾看見戇人釘根，總是忽然間我咒詛伊徛起的所在。4伊的子兒離開安穩遠遠，佇城門受壓迫，也無有拯救in的。5枵的人食伊所收成的，佇莿帕內也搶去；有活罩開嘴吞伊的財物。6因為災禍呣是對土裡出來；患難也呣是對地裡發生。7總是人出世定著有患難，親像火星飛上高。8換做我，我欲求叫上帝，將我的事交代上帝。9就是行代誌大到測得的，行奇事算了的；10伊落雨佇地面上，賞賜水佇田園裡；11欲安置卑微的佇高的所在，欲舉起哀慘的佇安穩的地；12伊破壞狡怪的人的計謀，致到的手所做的成功。13伊互智慧的人中家己的詭計，互詭譎的人的計謀緊緊敗。14日時抵著黑暗，日中晝四界摸親像暝時。15伊救喪鄉人脫離的嘴的刀劍以及強暴的人的手。16對按呢，軟茈的有向望，不義的嘴塞密。17看啊，上帝所警戒的彼人有福氣！所以你呣通看輕全能者的督責。18因為伊互人痛疼，就給伊包密；伊傷人，也伊的手醫好伊。19伊欲救你，佇六擺的患難；就若七擺，災害也無磕著你。20佇飢荒的時，伊欲救你脫離死；佇交戰的時，伊欲救你脫離刀劍的勢力。21你欲得著囥密，免受嘴舌的攻擊；災禍到的時，你也免驚。22災害及飢荒，你欲笑伊；地上的野獸，你也免驚。23因為你欲及田園裡的石結約；田野的獸也欲及你和好。24你欲知你的布棚平安，你欲去看你的羊牧，攏無欠缺；25你也欲知你的子孫多多，你的後裔親像地上的青草。26你欲歲壽滿足才歸墓，親像稻稇(tiū-khún)到時收囥(khǹg)。27看啊，這阮有查到徹底，實在是按呢。你著聽，知是做你的利益。
