1拿瑪人瑣法應講：2話許多豈呣著應嗎？厚話的人豈通稱做義嗎？3你啲誇口人豈著靜靜嗎？你啲恥笑的時無人互你見誚嗎？4你講：我的道理純全；我佇你的目睭前清氣。5總是願上帝講話；閣開伊的嘴辯駁你，6指示你智慧的奧妙；這智慧有逐般的功效。你著知上帝無攏總記得你的罪過。7你豈會測上帝的奧妙嗎？你豈會測全能者到徹底嗎？8伊高親像天，你猶會做甚麼？比陰間卡深，你猶會知甚麼？9伊的量是比地卡長，比海卡闊。10伊若經過，來關禁人，召人審判，是誰會阻擋伊啊？11因為伊知虛假的人；雖然無注意，也攏看見罪過。12空虛的人攏無心思；人出世親像野驢的驢子。13你若端正你的心，閣向伊攑起手；14你的手內若有罪過，就著除去遠遠，也呣通容允不義踮佇你的布棚內。15彼時，你的確攑起你無瑕疵的面；你也欲徛在，攏無驚惶。16因為你欲趇(jip)記得你的艱苦，就若記得也親像水流過去一樣。17你的生活卡贏日中晝，雖然暗猶原親像早起時。18你欲安穩因為有所向望；你欲四界巡看，就通安心睏。19你欲倒啲，也無有拍驚你的，閣有多多人對你求恩。20總是歹人的目睭欲花。無路通逃走；所向望親像氣斷。
