1提幔人以利法應講：2人若欲及你談論，你會嫌厭？總是是誰會家己約束無講話啊？3看啊，你曾教示多多人，軟弱的手你也互伊嚴硬。4欲跋倒的你用話扶伊；腳頭窩酸軟的你互伊勇健。5總是今代誌到佇你，你就昏迷，磕著你，你就驚惶。6你的倚靠豈呣是在佇你的敬畏嗎？你的向望豈呣是在佇你所行的純全嗎？7請你想看：無罪的人是誰有死無？正直的人佇甚麼所在受剪除？8照我看，用罪過種作，用惡毒做種子來撒的，所收成也是按呢。9上帝歕氣，就死無；對伊大受氣的風，就消滅。10獅的哮猛獅的聲攏息；獅仔肫的嘴齒攏拍折。11老的獅因為無通食就死；母的獅許個子也攏四散。12有代誌暗靜到佇我；我耳孔也聽見伊細細的聲。13對暝時、異象的思想，就是人睏重眠的時，14驚惶、愕愕惙臨到我，互我的百骨喀喀抖(khe̍h-khe̍h-tiō)。15有神對我面前經過，我身軀的毛管(chhàng)起來。16伊停啲，總是我看明伊的形狀；有像佇我目睭前。靜寂寂我聽見有聲講：17會死的人對佇上帝豈是義嗎？人對佇創造伊的豈是清氣嗎？18看啊，伊攏無信用伊的奴僕，也嫌伊的使者做愚戇；19何況許個徛起佇土厝，伊的根基在佇土粉，比蛀蟲卡快死者。20對早起到下昏，就抵著毀滅，永永無去，無人掛意。21伊布棚的索豈無對中央拔出來？伊的死，攏無智慧。
