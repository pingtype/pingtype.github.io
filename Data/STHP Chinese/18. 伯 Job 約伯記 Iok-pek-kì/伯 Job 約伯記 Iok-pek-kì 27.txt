1約伯閣續接提起伊的言論(giân-lūn)講：2上帝奪我的理由，全能者苦楚我的心神。我指伊的永活來講：3因為我的活命猶久完全佇我的內面；上帝的氣猶久佇我的鼻孔。4我的嘴唇決斷無講不義；我的舌也無講詭詐。5我斷斷無稱恁做義；我到死也呣算我做無完全！6我執守我的義，無欲放拺；我的心一世人無責備我。7願我的對敵親像歹人；願彼個起來攻擊我的，親像不義的人。8無敬虔的人雖然搶著財利，上帝取伊的活命的時猶有甚麼向望？9患難臨到伊的時，上帝豈欲聽伊的求叫？10伊豈會用全能者做歡喜，伊時常求叫上帝嗎？11上帝所做的，我欲教示你；全能者所有者，我也無隱瞞。12看啊，恁本身攏有看見，啥事一盡虛假啊？13歹人對上帝所受的份額，強暴的人對全能者所得著的產業就是此個；14伊的子兒若加添多多，是欲互刀刣死；伊的後裔無通食夠額。15伊所剩的人欲抵著瘟疫來埋葬；也伊的寡婦無啼哭。16伊雖然積聚銀親像塵埃，閣備辦衣裳親像土；17伊做伊備辦，總是義人欲穿伊；無罪的人欲分伊的銀。18伊親像蛀蟲起厝，閣親像守更的搭伊的寮仔。19伊好額倒啲，總是無得著收埋，伊展(thí)開目睭就無去。20驚惶欲親像大水趇著伊；暝時的大風欲掃伊去。21東風吹伊，伊就去，閣趕伊離開本所在。22因為上帝射著伊，也無寬恕；伊苦通脫離伊的手。23人欲對伊拍噗仔，也欲出口號，趕伊離開本所在。
