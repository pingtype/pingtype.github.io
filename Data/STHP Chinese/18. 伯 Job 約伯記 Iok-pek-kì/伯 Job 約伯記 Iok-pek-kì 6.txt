1約伯應講：2願我的憂悶過秤重，願我一切的災害平平下佇天秤；3的確比海沙卡重，所以我的話亂亂講。4因為全能者的箭射著我；我的心神飲著伊的毒；上帝互我驚的事排陣攻擊我。5野驢有草豈欲出聲？牛有草料豈欲哮嗎？6物飷(chiáⁿ)無參鹽豈會食得嗎？卵的清豈有滋味嗎？7我的心厭賤呣愛磕著的，做我歹味素的食物。8願我得著所求的，我所欣慕的願上帝賞賜我；9就是願上帝壓碎我，放伊的手來絕我的生命。10若按呢，我就得著安慰，佇痛苦無得著憐憫的中間猶會快樂，因為我無違背至聖者的話。11我有甚麼氣力互我猶啲向望？我有甚麼結局互我猶通吞愞？12我的力豈是石的力？我的肉豈是銅的嗎？13幫助我的豈呣是攏無去嗎？我的智慧豈呣是離開我去嗎？14絕望的人，就若無敬畏全能的主，伊的朋友也著用仁慈款待伊。15我的兄弟誤我，親像溪，閣親像溪水流過的底。16因為有冰塊就濁，有雪囥佇彼內面；17燒烙(sio-lō)的時陣(sî-chūn)就消無，熱的時就對的所在乾去。18沿溪歸陣啲行的人彎來越去，上到拋荒的所在就死。19提瑪歸陣(kui-tīn)行的人啲瞭望；示巴歸群的人啲聽候。20為著所向望來見誚，到地就漏氣。21今恁真正無物，看見通驚的事就懔(lún)。22我豈曾講：請恁互我，抑是對恁的財產用物送我？23抑是救我脫離對敵的手啊？抑是贖我脫離強暴的人的手啊？24請恁教示我，我就靜靜；也互我明白佇甚麼事有錯誤。25正直的話，伊的力大到怎樣！總是恁啲辯駁(piān-pok)是辯駁甚麼？26恁想欲辯駁人的話嗎？絕望的人的言論是親像風。27恁拈鬮愛得著無父的子，用你的朋友做買賣的物。28今請恁甘願看我，我決斷無當恁的面來講白賊。29請恁越轉，呣通有不義，閣越倒轉，我的公義猶久佇啲。30我的舌有不義嗎？我的嘴分別災害嗎？
