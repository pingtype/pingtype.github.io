1約伯應講：2無氣力者你有幫助伊到怎樣！手骨軟者你有拯救伊到怎樣！3你有怎樣教示無知的人！閣大發明真實的智識！4你對是誰講話？是誰的神對你出？5陰魂愕愕惙佇水下以及佇遐徛起者。6佇伊的面前，陰間露現；亞巴頓也無蓋密。7伊展開北方佇空中的頂面，吊地佇無有物的頂面；8用水包佇伊的密雲內，雲佇水的下面也破裂；9伊遮截伊的座位，閣舖伊的雲佇彼頂面；10伊佇水面畫出界限，到光及暗交界的所在。11天的柱振動因為伊的責備來卬愕。12伊用能力激動大海；伊用智識拍破拉哈伯，13用伊的氣互天有清彩；伊的手鑿透走的蛇。14看啊，諸個不過是伊所做的小可的；咱所對伊聽見的聲細到怎樣！伊大權能的雷是誰會測啊？
