1我的心呣愛活，我欲大膽講出我的哀怨；我心內的苦痛，我才欲講，2我欲對上帝講：莫得定我有罪，著指示我，你為甚麼因端及我爭辯？3你行壓制，閣看輕你的手所造的，閣用光照歹人的計謀。你豈掠諸個做好嗎？4你的目睭豈是肉的？抑是你啲看親像人啲看嗎？5你的日子豈親像人的日子，抑是你的年親像人的年嗎？6你即究勘我的罪孽，查察我的罪過？7你是呣知我無罪，也無一個會救我脫離你的手嗎？8你的手有創造我，雕琢我的四肢百體，你猶久啲毀滅我。9求你紀念──你曾製造我親像摶土一般，你欲互我閣歸佇土粉嗎？10你豈呣是傾出我親像奶，互我結歸團親像奶餅嗎？11你用皮及肉互我穿，閣用骨及筋互我連絡。12你用活命及慈愛互我；你的眷顧保全我的生命。13諸個事你攏囥佇你的心；我知你本有此個意思。14我若犯罪，你就注意我，也無欲掠我做無罪。15我若行歹，就有災禍；我若做義，也呣敢攑起頭，滿心見誚，親目看見我的艱苦。16我若頭抬高，你就趇(jip)欲掠我親像獅，閣顯出你的奇異佇我。17你閣設你的干證攻擊我，加添你的受氣佇我，軍兵一隊過一隊攻擊我；18你啥事互我出胎？呣值著彼時斷氣，無互人的目睭看見我；19按呢，我就有那親像無，一下出胎就送入墓。20我的日子豈呣是真少嗎？求你請停，放寬我，21互我佇去無倒轉──就是去黑暗及死蔭的地的代先──通略仔得著安慰。22彼個地暗暗親像黑墨，是死蔭混沌；伊的光親像黑墨。
