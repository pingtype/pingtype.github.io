1我及我的目睭立約，豈可會注意看在室女啊？2因為上帝對頂面所定著的份額，全能者對頂面所派的基業是甚麼啊？3豈呣是患難臨到不義者，災禍臨到作孽者嗎？4伊豈呣是鑑察我的路，點算我的腳步嗎？5我若及虛假相及行，腳若趕緊隨詭詐；6（願我互公道的天秤來秤，互上帝知我的純全；）7我的腳步若偏離正路，我的心若跟隨我的目睭，若有垃墋粘佇我的手；8就願我所種的別人食伊，我所出產的，伊的根受拔出。9我的心若互婦女引誘去，抑是我匿佇厝邊的門啲等，10就願我的婦仁人給人挨磨，別人也及伊同房。11因為這是大歹，是審判司應該辦的罪。12這是火，燒到滅無，拔除我一切所出產者的根。13我的奴僕女婢及我辯論的時，我若藐視的理由；14就上帝起來，我欲怎樣啊？伊審問，我欲怎樣應啊？15造我佇胎裡的，豈呣是也造伊嗎？造成阮佇腹肚的豈呣是一個嗎？16我若禁止喪鄉人的意願，抑是互寡婦的目睭看到煙暈，17抑是我家己食淡薄物，無父的子食無份啊；（18對我少年伊及我相及大漢，親像及老父一樣；我對出老母的腹肚就牽成寡婦。）19我若看見人因為無衫來死，抑是看見喪鄉人身驅無通遮蓋；20伊的腰若無給我祝福，伊也無對我的羊的毛家己燒；21我若因為看見佇城門有幫助我的，就起手攻擊無父的子；22願我的手對肩胛　落去，我的手節對骨折去。23因為對上帝來的災禍互我驚惶；因為伊的威嚴，我當起。24我若用黃金做向望，對好金講：你是我所倚靠的；25我若因為財物豐盛，因為我的手趁多多來歡喜；26我若看見日啲發光，月光光啲行，27我的心佇暗中受引誘，抑是我的嘴及我的手相唚；28這也是審判司應該辦的罪，因為我按呢是悖謬佇頂面的上帝。29我若掠怨恨我者的災禍做快樂，抑是為著伊抵著災禍來得意；（30其實我無容允我的嘴犯罪，咒詛求互死；）31若我布棚內的人無講，是誰會尋著一個無食伊的好物到飽者？（32出外人無歇佇街路，我給行路的人開門；）33我若親像亞當遮掩我的過失，囥我的罪孽佇我的胸前；34為著驚大隊的眾人，驚宗族的藐視，致到靜靜呣敢出門；35願有一個啲聽我！（看啊，有我所畫的號，願全能者應我！）36願得著我的對敵所寫的告狀！我的確欲背伊佇我的肩頭，戴伊做冕旒。37我欲對伊講明我腳步的數額，欲親像人君就近伊。38我的田園若出聲告我，犁溝相及啼哭；39我若食伊的出產無互伊價錢，抑是互業主失落伊的生命；40就願茦仔發生替小麥，歹草發生來替大麥。約伯的話明白啦。
