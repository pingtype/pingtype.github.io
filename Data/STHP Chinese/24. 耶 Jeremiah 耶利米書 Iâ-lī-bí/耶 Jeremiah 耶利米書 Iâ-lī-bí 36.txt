1猶大王約西亞的子約雅敬第四年，有話對耶和華臨到耶利米講：2「你著提一本冊，將我所對你講欲攻擊以色列及猶大，及逐國一切的話，對我給你講話的彼日，就是對約西亞許個日起到佇今仔日，攏寫佇彼內面。3豈採猶大家欲聽我所按算欲降互一切的災禍，致到欲越頭，逐人離開伊的歹路，我就通赦免的罪過(chōe-kòa)及罪惡(chōe-ok)。」4耶利米就叫尼利亞的子巴錄來；巴錄就將耶利米所傳，耶和華對伊講一切的話攏記佇冊。5耶利米吩咐巴錄講：「我受阻礙，會入耶和華的厝。6你著去，將我所傳，你所寫佇冊裡耶和華的話，佇耶和華的厝，佇禁食的日讀互百姓聽，亦讀互對諸個城來的猶大人聽。7豈採欲佇耶和華的面前謙卑祈禱，欲回頭，逐人離開伊的歹路，因為耶和華對此個百姓所講欲發出的受氣，彼個受氣真大。」8尼利亞的子巴錄就照先知耶利米一切所吩咐的去行，佇耶和華的厝讀冊內所記耶和華的話。9猶大王約西亞的子約雅敬五年九月，耶路撒冷的眾百姓及許個對猶大城來到耶路撒冷的眾百姓，宣佈禁食佇耶和華的面前，10彼時佇耶和華的厝，書記沙番的子基瑪利雅的房佇頂院，近耶和華的厝新門的門口，巴錄對彼本冊讀耶利米的話互眾百姓親耳聽。11沙番的孫、基瑪利雅的子米該亞聽見冊內耶和華一切的話，12伊就落去王宮，入書記的房。看啊，眾貴族攏坐佇遐，就是書記以利沙瑪、示瑪雅的子第萊雅、亞革波的子以利拿單、沙番的子基瑪利雅、哈拿尼雅的子西底家，及攏總的貴族。13對按呢米該亞對講起伊所聽見一切的話，就是巴錄對百姓讀彼本冊的時伊所聽見的。14因為按呢諸個貴族就差古示的曾孫、示利米雅的孫、尼探雅的子猶底到巴錄遐，對伊講：「你將所讀互百姓聽的冊親手提來。」尼利亞的子巴錄就親手提彼本冊來遐。15對伊講：「請坐，讀互阮聽。」巴錄就讀互聽。16聽這一切的話，就大家驚惶相看，給巴錄講：「阮決斷欲將諸個話攏給王講。」17閣問巴錄講：「請你給阮講，你用啥款來寫伊所傳一切的話？」18巴錄應講：「伊親嘴對我講諸個話，我就用筆墨寫佇冊裡。」19許個貴族對巴錄講：「你及耶利米著去匿啲，呣通互人知恁佇叨落。」20許個貴族將彼本下佇書記以利沙瑪的房，才入院見王，將諸個話攏講起互王聽。21王差猶底去提彼本來，伊就對書記以利沙瑪的房提來，猶底讀互王聽亦互徛佇王左右諸個貴族聽。22彼時是九月，王坐佇過冬天的厝，面頭前有火爐啲。23猶底見讀三篇抑四篇，王就用書記的刀給伊割起來，(hioat)佇火爐，到全本攏燒佇爐中的火。24王及聽見諸個話的人臣，攏無驚，亦無拆裂的衫。25以利拿單及第萊雅、基瑪利雅求王莫得燒彼本，總是伊呣聽。26王就命令哈米勒的子耶拉篾(lâ-la̍h-bia̍t)及亞斯列的子西萊雅，及亞伯牒(a-pek-tia̍p)的子示利米雅，去掠書記巴錄及先知耶利米。總是耶和華給囥密(khǹg-ba̍t)。27王將彼本（就是巴錄所寫耶利米所傳的話），燒去了後，耶和華的話臨到耶利米講：28「你閣提一本，將猶大王約雅敬所燒從前(chiông-chêng)彼本許個話攏寫佇彼內面。29論到猶大王約雅敬你著講，耶和華按呢講：你燒彼本，講：『你啥事佇彼內面寫講，巴比倫王決斷欲來毀滅此個土地，互此所在的人及精牲攏無去啊？』30所以耶和華論猶大王約雅敬講：伊欲無人通坐大衛的寶座；伊的身屍欲擲佇外面，日時互日曝(pha̍k)，暝時互霜凍(sng-tàng)。31我欲因為伊及伊的後裔，及伊的人臣的罪過刑罰。我欲互我所講一切的災禍臨到以及耶路撒冷的百姓，及猶大人；總是呣聽。」32對按呢，耶利米閣提一本交互尼利亞的子書記巴錄，伊就將耶利米所傳的話寫佇彼內面，就是猶大王約雅敬所燒去彼本一切的話，另外閣添多多相親像的話。
