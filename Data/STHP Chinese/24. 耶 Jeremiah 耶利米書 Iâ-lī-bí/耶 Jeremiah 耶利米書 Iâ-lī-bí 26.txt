1猶大王約西亞的子約雅敬起頭坐位的時，有此個話對耶和華來，講：2「耶和華按呢講：你著徛佇耶和華的厝的院內，有猶大諸個城來耶和華的厝敬拜者，你著用我攏總命令你對講的話，給講，呣通少一句。3豈採]肯聽趁，逐人回頭離開的歹路，就我為著所行的歹，想欲降互的災禍通退悔。4你著給講，耶和華按呢講：『恁若呣肯聽我，來行我所設佇恁面前的律法，5來聽趁我所差到恁遐我諸個奴僕眾先知的話，就是我早早起來所差者（總是恁無聽），6就我欲互此間厝親像示羅，互此個城做地上萬國咒詛的話柄。』」7耶利米佇耶和華的厝內講諸個話，祭司、先知，及眾百姓攏有聽見。8耶利米將耶和華吩咐伊對眾百姓講的話一盡講了，祭司、先知，及眾百姓攏來掠伊，講：「你的確著死！9你啥事託耶和華的名來讖語，講此間厝欲親像示羅，此個城欲拋荒無人徛起啊？」對按呢眾百姓攏佇耶和華的厝聚集到耶利米遐。10猶大的貴族聽見諸個代誌，就對王宮上到耶和華的厝，坐佇耶和華的厝新門的門口。11祭司、先知對貴族及眾百姓講：「此人著擬(tio̍h-gi)伊死罪；因為伊有讖語攻擊此個城，抵抵親像恁親耳(chhin-hī)所聽的。」12耶利米就對諸個貴族及眾百姓講：「耶和華差我讖語，攻擊此間厝，及此個城，講起恁所有聽見諸個一切的話。13所以恁今著改恁的路及恁的所做，聽趁恁的上帝──耶和華的聲，耶和華就欲退悔伊所欲降互恁的災禍。14論到我，看啊，我佇恁的手頭，恁看做好，看做應該的，就照按呢款待我！15總是恁著確實知，若害死我，就欲互無罪的血歸佇恁及此個城，及其中徛起的百姓；因為耶和華實在有差我到恁遮將諸個一切的話傳到恁的耳孔(hī-khan)。」16貴族及眾百姓就給祭司、先知講：「此人呣應該擬伊死罪，因為伊是託耶和華──咱的上帝的名來對咱講。」17國內的老大就有幾若人起來，對聚會的眾百姓講：18「當猶大王希西家的日，有摩利沙人彌迦對猶大的眾人讖語講：萬軍的耶和華按呢講：錫安欲互人犁(lôe)親像田園；耶路撒冷欲變做土堆；此間殿的山欲親像樹林高的所在。19猶大王希西家及眾猶大人豈有互伊死嗎？希西家豈呣是敬畏耶和華、懇求耶和華的恩？耶和華就退悔伊所講欲降互in的災禍嗎？今若害死此人，咱就是做大歹，害家己的生命。」（20閣有一人託耶和華的名來宣傳，是基列耶琳人示瑪雅的子烏利亞，伊照耶利米一切的話來宣傳，攻擊此個城及此個地。21約雅敬王及伊的眾勇士、貴族聽見伊的話，王就想欲互伊死。烏利亞聽見就驚，去去埃及。22約雅敬王差人去埃及，就是亞革波的子以利拿單及幾若人到埃及。23就對埃及掠烏利亞出來，送到約雅敬王遐；王用刀刣伊，伊的身屍佇平常人的墓。）24總是，沙番的子亞希甘保護耶利米，才無交佇百姓的手互伊死。
