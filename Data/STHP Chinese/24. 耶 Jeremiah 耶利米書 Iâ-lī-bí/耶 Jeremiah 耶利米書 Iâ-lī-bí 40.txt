1耶路撒冷人及猶大人受掠去巴比倫，其中耶利米亦互侍衛長(sī-ōe-tiúⁿ)掠去，用鐵鍊縛伊，後來對拉瑪放伊去，然後耶和華的話臨到耶利米。2侍衛長叫耶利米來，給伊講：「耶和華──你的上帝曾講欲降此個災禍互此個所在。3今耶和華互伊到，照伊所講的來行；因為恁得罪耶和華，無聽趁伊的話，所以此個代誌到佇恁。4看啊，我今仔日解開你手裡的鐵鍊，你若看及我去巴比倫是好，就通來去，我欲好款待你；你若看及我去巴比倫呣好，就莫用去。看啊，全地佇你的面前，你看叨落是好，是合宜，做你通去！」5伊猶未倒去，侍衛長閣給伊講：「你通倒去沙番的孫亞希甘的子基大利遐；現今巴比倫王設立伊管轄猶大諸個城。你通及伊徛起佇百姓中，抑是，你所看做合宜的所在就通去。」對按呢侍衛長送伊米糧及禮物，互伊去。6耶利米就到米斯巴見亞希甘的子基大利，及伊徛起佇境內剩的百姓的中間。7佇田野一切的軍長及屬in的人聽見巴比倫王設立亞希甘的子基大利管轄此所在，亦將無掠去巴比倫的查甫人、婦仁人、囝仔，及境內極喪鄉的人攏總交伊。8就來米斯巴基大利遐，就是尼探雅的子以實瑪利、加利亞二個子約哈難及約拿單、單戶篾的子西萊雅及尼陀法人以裴的眾子，瑪迦人的子耶撒尼亞及屬的人。9沙番的孫亞希甘的子基大利對及屬的人咒誓講：「莫得驚服事迦勒底人，做恁徛起遮，服事巴比倫王，恁就會得著福氣。10論到我，我欲踮佇米斯巴伺候許個會來咱遮的迦勒底人；若是恁諸個恁著積聚酒，夏天的果子，及油，收佇器具內，徛起佇恁所佔的城。」11閣有佇摩押及亞捫族的中間，佇以東及列國中間一切的猶大人，聽見巴比倫王有留所剩的猶大人，閣設立沙番的孫亞希甘的子基大利管轄。12諸個一切的猶大人對互人趕去的逐所在倒來，到猶大地的米斯巴基大利遐，續積聚多多酒，及夏天的果子。13加利亞的子約哈難及佇田野一切的軍長來米斯巴見基大利，對伊講：14「亞捫族的王巴利斯有差尼探雅的子以實瑪利來欲取你的生命，你知嗎？」總是亞希甘的子基大利呣信。15加利亞的子約哈難佇米斯巴暗靜對基大利講：「求你准我去，我欲刣尼探雅的子以實瑪利，的確無人知。豈通互伊取你的生命，致到歸倚你的猶大人四散，互猶大所剩的人攏滅無啊？」16亞希甘的子基大利給加利亞的子約哈難講：「你呣通做此個事，你所講以實瑪利的事是無影。」
