1唉啊！此個城從前百姓滿滿，今怎樣孤單啲坐！從前佇列國中做大的，今竟然親像寡婦；從前佇諸個省中尊伊做王后者，今成做進貢者。2伊暝間大啼哭，目屎流到滿面；佇一切親愛的人的中間無一個安慰伊。伊的朋友攏用詭詐款待伊，成做伊的對敵。3猶大因為抵著苦難，閣因為受著多多勞苦就遷徙到外邦。伊踮佇異邦中，無通尋著安息；追趇伊者佇狹狹的所在攏趇著伊。4錫安的路徑悲傷，因為無人赴伊的節期；伊的城門攏冷靜；伊的祭司吐氣；伊的在室女艱難，伊本身也憂苦。5伊的對敵做頭；伊的仇讎亨通；因為耶和華為著伊多多悖逆，互伊受苦；伊的囝仔互對敵掠去。6錫安的查某子，伊的媠一盡無去。伊的貴族親像尋無草場的鹿；in氣力，受趕佇追趇的人的面前。7耶路撒冷佇患難窘逐的時，就追想早時一切歡喜的事。伊的百姓陷落佇對敵的手，無人救護伊的時；對敵看見，就恥笑伊的冷靜。8耶路撒冷大大犯罪，所以成做無清氣的物；平素尊敬伊的，今看見伊赤身露體就攏看輕伊；伊家己也吐氣倒退。9伊的污穢佇伊的衫仔裾；伊無想著伊的結局，所以抵著非常的狼狽，無人安慰伊。耶和華啊，求你看我的苦難，因為對敵家己誇大。10對敵伸手，搶伊一切的寶物；伊看見外邦人入伊的聖所──就是你曾吩咐呣通入你的會中的。11伊的百姓攏吐氣，四界尋食物；用好物換米糧，愛救生命。耶和華啊，求你看顧，因為我是真卑賤。12凡若對遮過的人啊，此個事豈及你無干涉嗎？請看：我所抵著的憂悶有甚麼憂悶通比並──，就是耶和華佇伊大受氣的日所行佇我的。13伊對頂面降落火入我的骨，來卡贏伊；伊張羅網，纏絆我的腳，互我越倒轉；伊互我通日冷靜暈去。14我罪過的軛是伊的手所縛的；絞歸條下佇我的頷頸；互我的氣力無去。主交我佇對敵的手我所抵當住者。15我城中的勇士主呣揲(m̄-ti̍h)伊，主招集大的會來攻擊我，制壓我的少年人。主踏猶大的在室女，親像佇酒窟中。16我因為諸個代誌啼哭；我的目睭目屎泚泚倒；因為扶持我的生命來安慰我者，離開我真遠。我的子兒無依倚，因為對敵卡贏。17錫安伸手，無人安慰伊。論到雅各耶和華已經出命令，互四圍的人做伊的對敵；耶路撒冷佇中間親像無清氣的物。18耶和華是公義！因為我有悖逆伊的命令。眾百姓啊！請聽，看我的痛苦；我諸個在室女及少年人攏互人掠去。19我叫親愛的人，總是欺騙我。我的祭司，我的長老啲尋救命的米糧，彼時就斷氣佇城內。20耶和華啊，我佇患難中請你來鑑察。我的心腸攪絞；我的心佇我的內面亂糟糟，因為我大大悖逆。佇外面，刀劍互人死子；佇厝內，親像有死失。21聽見我吐氣；亦無人安慰我！我的對敵攏聽見我所抵著的患難；因為你做此個事，攏歡喜。你欲互報告的日到，就親像我。22願歹的所行攏排佇你的面前；你為著我一切的罪過，怎樣款待我，求你照按呢款待；因為我的吐氣真多，我的心也暈去。
