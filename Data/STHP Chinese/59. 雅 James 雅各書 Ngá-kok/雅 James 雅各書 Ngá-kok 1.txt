1上帝及主耶穌基督的奴僕雅各請安十二支派四散徛起者。2我的兄弟啊，恁陷落佇多多樣的試煉，著攏掠做歡喜；3因為知恁信的經驗，會生出吞愞。4獨獨吞愞著互伊到成功，互恁完全、齊備，無所欠缺。5恁中間若有人欠缺智慧，著對彼個白白互眾人、也無嫌人的上帝，祈求就欲互伊。6獨獨著用信來求，攏無僥疑；因為僥疑的人，譬喻親像海湧互風拍，來起落。7彼號人免拍算對主有通得著甚麼。8二樣心的人，佇所行一切的路無定準(tèng-chún)。9卑微的兄弟著對伊的高升，來誇口；10好額的對伊的卑微，也著按呢；因為伊欲過去，親像草的花。11因為日出，及燒的風，互彼個草乾，花謝，伊的媠就無去；好額人，佇伊的所行也欲按呢衰退。12抵著試來忍受的人有福氣，因為既然經過試驗，欲得著活命的冕旒；就是主所應允互疼伊的人的。13抵著試的人，莫得講：「我是互上帝所試」；因為上帝無互歹所試，伊家己也無試人。14獨獨逐人抵著試，攏是互家己私慾所迷所釣(tiò)。15私慾已經懷孕，就生罪惡；罪惡已經長成，就生出死無。16我所疼的兄弟啊，莫得錯誤。17見若好的賞賜及完全的恩賜攏是對頂面，對眾項光的父落來；伊無變換，也無轉踅的影。18伊照家己的意思，曾用真理的道生咱，欲互咱佇伊所造者的中間做親像頭水的果子。19我所疼的兄弟啊，恁知此個。若是逐人論到聽著緊，講話著慢，受氣也著慢，20因為人的受氣無成上帝的義。21所以，恁除去攏總腌臢及過額的惡毒，著用溫柔來接納所種佇內面的道理，就是會救恁的靈魂的。22恁著做行道理的，呣是干單聽的，來家己騙。23因為聽道理若無行的，譬喻親像人佇鏡裡詳細看伊本然的面，24看過了，就做伊去，連鞭記得伊生做甚麼款。25若是人注神佇彼個齊全的律法，就是互人自由的，也長長住佇彼個，呣是聽了記得的，是實在啲用工的，此號人佇伊的所做欲有福氣。26若有人掠家己做敬虔，也無約束伊的舌，就是騙伊家己的心，此號人的敬虔是空空。27獨獨眷顧孤兒寡婦佇的患難中，閣家己守，無互世俗染(bak)著，這佇父上帝的面前，就是做清氣無垃墋的敬虔。
