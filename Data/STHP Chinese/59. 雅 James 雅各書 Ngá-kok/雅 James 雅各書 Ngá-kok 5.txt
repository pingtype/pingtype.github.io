1今，恁富人，著為著欲到佇恁的苦難，來啼哭、喉叫。2恁的錢財已經敗壞，恁的衣裳(i-chiûⁿ)著蛀(chiù)蟲。3恁的金銀生銹(sian)；彼個銹欲做干證來攻擊恁，也欲食恁的肉，親像火燒。恁佇諸個路尾日已經積聚財寶。4你看，收割恁的園者的工錢，恁所呣互來剋虧人的，有聲啲喉叫，閣收割的人諸個哀怨的聲透入萬軍的主的耳孔。5恁佇地上曾宴樂、奢侈(chhia-chhí)，養恁的心佇殺戮(sat-lio̍k)的日。6彼個義人恁曾定伊的罪，來刣死伊，伊也無抵敵恁。7兄弟啊，所以恁著常常吞愞，到佇主的降落。你看，作穡(sit)人聽候地上寶貝的土產，常常吞愞啲聽候伊到得著秋霖春雨(chhiu-lîm-chhun-hō.)。8恁也著常常吞愞，堅固恁的心，因為主的降臨近啦。9兄弟啊，莫得相怨妒，免得恁受審判。你看，審判司已經徛佇門口。10兄弟啊，許個託主的名來講的先知，恁著取做受患難吞愞的模樣。11許個曾吞愞的人，咱講有福氣。恁曾聽見約伯的吞愞，閣看主到尾怎樣，就是主滿腹的慈悲及憐憫。12獨獨我的兄弟啊，第一要緊，莫得咒誓；莫得指天，抑是地，抑是別項物來咒誓。恁的，是，著做是；呣是，做呣是，免得恁抵著擬罪。13恁中間有人受苦嗎？伊著祈禱；有人歡喜無？伊著吟詩。14有人破病無？伊著叫教會的長老；佇主的名用油抹伊，近倚伊來祈禱。15有信的祈禱欲救破病的人，主欲互伊起來；伊若有罪，欲赦免伊。16恁著相對認罪，相替祈禱，通得著醫好。義人的祈禱，伊的力量有大功效。17以利亞是及咱同情的人，伊切切求莫得落雨，就無落雨佇地裡歷過三年閣六月日。18伊閣祈禱，天就落雨，地就出土產。19我的兄弟啊，恁中間若有失迷真理的，有人互伊越轉，20通知互一個罪人對迷路倒轉的，會救伊的靈魂出死，閣會遮蓋多多罪過。
