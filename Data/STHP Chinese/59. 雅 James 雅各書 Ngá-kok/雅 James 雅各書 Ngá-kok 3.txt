1我的兄弟啊，呣通多多人做先生，因為知咱欲受卡重的審判。2因為咱眾人佇多多項跋倒；佇講話無跋倒的，就是做完全的人，也會約束伊通身軀。3咱下馬咬韁(bé-kā-kiuⁿ)佇馬的嘴，互順趁咱，就管轄通身軀。4閣你看，許個船雖然許大隻，互大風掃伊，猶原是用細細的舵(tāi)，互伊轉越照舵公的意思所愛。5按呢，舌是細細的體，猶久講大話。你看，小可的火燒樹木偌多啊！6舌就是火，佇咱百體中做不義的世界，拍垃墋通身軀，一生的行動對伊發火，伊家己的火是對地獄發。7因為逐類的走獸、飛鳥、蟲(thōa)、水族，攏受制壓，也已經互人類制壓；8獨獨舌無人會制壓，是無停歇的歹物，有死的毒滿滿。9咱用伊謳咾主、就是父，閣用伊咒詛人，就是照上帝的款式來創造者。10謳咾及咒詛像一個嘴出。我的兄弟啊，這是呣應該！11水泉豈會對像一孔流出甜的苦的嗎？12我的兄弟啊，無花果樹會生橄欖嗎？抑是葡萄樹會生無花果嗎？按呢對鹹的流出飷(chiáⁿ)的也會。13恁中間是誰有智慧見識的啊？就著用智慧的溫柔，對好的品行來顯明伊的所行。14恁心內若囥惡毒的怨妒及相爭，就莫得誇口，莫得白賊來逆真理。15此號智慧呣是對頂面來的，是屬佇罪，屬佇血氣，屬鬼的款。16因為佇甚麼所在有怨妒及相爭，就佇遐有擾亂及一切的歹事。17獨獨對頂面的智慧，一是(it-sī)清潔，猶的(iáu-ê)是和平，溫柔好商量(siong-liông)，有憐憫及好的果子滿滿，無偏袒(phian-thán)，無假好。18閣義的果子是在佇和平，給行(kā-kiâⁿ)和平的人來種。
