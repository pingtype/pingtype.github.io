1先知的學生給以利沙講：「看啊，阮及你所住的所在甚狹(siuⁿ-oe̍h)，2求你准阮去約但，逐人對遐取一支柴料互阮佇遐起一所在通徛。」伊講：「恁通去啊！」3有一個講：「莫得推，求你及奴僕去。」應講：「我欲去。」4對按呢就及去。到約但，就剉(chhò)樹。5有一人剉樹的時，斧頭肉磕落佇水裡，伊就叫講：「慘啊！我的主啊，此支斧頭是借的。」6上帝的奴僕講：「磕落佇叨落？」伊就報伊看彼所在。伊就剉一支柴，佇遐，斧頭肉就浮起來。7伊講：「攑起來！」彼人就伸手攑起來。8亞蘭王及以色列交戰，及伊的人臣議論講：「我著紮營佇某所在某所在。」9上帝的奴僕差人去見以色列王，講：「你著謹慎，呣通對某所在經過，因為亞蘭人落來佇遐。」10以色列王差人到上帝的奴僕所講著持防的所在，對按呢無受害，呣若一擺二擺。11亞蘭王因為此個事心內真迫腹，召伊的人臣來，給in講：「咱中間是誰為以色列王，恁無來給我講嗎？」12有一個人臣講：「我的主，我的王啊！呣是按呢，就是以色列中的先知以利沙，將你佇睏房所講的話給以色列王講。」13王講：「恁去探看伊佇叨落，我通差人去掠伊。」有人給王講：「看啊，伊佇多坍(to-tan)。」14王就差馬車及大隊兵去遐，透暝到，圍困彼個城。15上帝的奴僕的差用清早起來出去，看見有軍兵，馬及車圍困城。差用給伊講：「慘啊！我的主啊，咱欲怎樣？」16上帝的奴僕講：「呣免驚！因為及咱佇啲的比及佇啲的閣卡多。」17以利沙祈禱講：「耶和華啊，求你開伊的目睭，互伊會看見。」耶和華就開少年人的目睭，伊就看見，看啊！遍山火馬火車圍以利沙。18落去到伊遐，以利沙祈禱講：「耶和華啊，求你拍諸個百姓，互睛暝。」伊就拍互睛暝，照以利沙的話。19以利沙給講：「此個呣是彼個路，此個也呣是彼個城；恁隨我，我欲導恁到恁所尋的人遐。」就導到撒瑪利亞。20入撒瑪利亞，以利沙講：「耶和華啊，求你開諸個人的目睭，互看見。」耶和華開的目睭，就看見，無拍算，是佇撒瑪利亞的城內。21以色列王看見，就問以利沙講：「我的父啊，我著拍伊嗎？著拍伊嗎？」22應講：「呣通拍！你用刀用弓所掠來的，豈通拍伊嗎？著下餅及水佇的面前，互飲食，倒去的主人遐。23王替備辦多多食物！飲食明白，就教去！就倒去的主人遐。對按呢，亞蘭的軍兵無閣侵犯以色列的境界。24後來，亞蘭王便哈達聚集伊的全軍，上來圍困撒瑪利亞。25撒瑪利亞大飢荒，圍困城，致到一個驢頭值銀八十舍客勒，鴿糞(kap-pùn)一搕(khap)的四份一值銀五舍客勒。26以色列王對城牆經過的時，有一個婦仁人對伊求叫講：「我的主，我的王啊！幫助我。」27王講：「耶和華無幫助你，我欲對叨落幫助你？是對五穀場，抑是對酒窟啊？」28王閣講：「你有甚麼艱苦？」伊應講：「此個婦仁人對我講：『交出你的子，咱今仔日通食伊，明仔日咱食我的子。』29阮就煮我的子食伊。隔日我對伊講，『交出你的子，咱通食伊，』總是伊囥密(khǹg-ba̍t)伊的子。」30王聽見婦仁人的話，就拆裂衫；（佇城牆頂經過）百姓看見伊，看見伊身底衫是粗麻布。31王講：「沙法的子以利沙的頭殼今仔日若猶原連佇伊的身軀，願上帝加倍責罰我！」32彼時以利沙坐佇厝內，長老也及伊啲坐。王差一人做頭去；使者猶未到伊遐，以利沙給長老講：「恁看此個兇首的子，怎樣差人取我的頭殼；恁看使者若來，就著關門，阻止伊佇門外。佇伊的後面豈無伊的主人的腳步聲？」33伊猶及講話的時，看啊，使者落去伊遐，講：「看啊，此個災禍對耶和華，我啥事著閣聽候耶和華啊？」
