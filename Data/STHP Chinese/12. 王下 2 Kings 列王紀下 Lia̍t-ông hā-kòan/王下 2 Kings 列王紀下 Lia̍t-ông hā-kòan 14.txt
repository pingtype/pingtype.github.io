1以色列王約哈斯的子約阿施第二年，猶大王約阿施的子亞瑪謝坐位。2伊坐位的時二十五歲，佇耶路撒冷做王共二十九年。伊的老母名叫約耶但，是耶路撒冷人。3亞瑪謝行耶和華看做好的事，總是無親像伊的祖大衛，就是照伊的老父約阿施一切所行的去行；4總是山頭壇猶未廢無，百姓猶原獻祭燒香佇山頭壇。5前許個人臣刣死伊的老父猶大王，今國權一下堅固，就給刣死，6總是無刣死的子，照摩西律法的冊所記載，耶和華命令講：「呣通因為子來刣死老父，也呣通因為老父來刣死子，逐人著因為本身的罪來死。」7亞瑪謝佇鹽的山谷刣死以東人一萬，閣攻取西拉，改名叫約帖，到今仔日。8彼時，亞瑪謝差使者去見耶戶的孫約哈斯的子以色列王約阿施，講：「來啊，咱二人相見面佇戰場。」9以色列王約阿施差使者去見猶大王亞瑪謝講：「黎巴嫩的草茦差使者去見黎巴嫩的柏香樹，講：用你的查某子互我的子做某。後來黎巴嫩有一隻野獸經過，踏彼個草茦。10你已經拍贏以東心就驕傲，你掠此個做榮光，佇家內安然徛起就好，啥事起事惹災禍，互本身及猶大國相及倒壞(tó-hoāi)啊？」11總是亞瑪謝呣肯聽。對按呢以色列王約阿施上來，佇猶大的伯示麥及猶大王亞瑪謝相見面佇戰場。12猶大刣輸佇以色列的面前，逐人走倒去的布棚。13以色列王約阿施佇伯示麥掠著亞哈謝的孫、約阿施的子猶大王亞瑪謝，就來到耶路撒冷，拆毀耶路撒冷的城牆，對以法蓮門到角門共四百肘，14閣將耶和華殿內及王宮府庫所有的金銀及器具攏提去，閣帶人去做準當(chún-tǹg)，就倒去撒瑪利亞。15約阿施其餘的事見伊所行的及伊的能力，以及及猶大王亞瑪謝交戰的事，豈無攏記佇以色列諸個王的記錄嗎？16約阿施及伊的列祖同睏，及以色列諸個王相及葬佇撒瑪利亞，伊的子耶羅波安續接伊做王。17以色列王約哈斯的子約阿施死了，猶大王約阿施的子亞瑪謝猶活十五年。18亞瑪謝其餘的事豈無攏記佇猶大列王的記錄嗎？19佇耶路撒冷有人結黨欲害亞瑪謝，伊就走到拉吉；差人趇伊到拉吉，刣死伊佇遐。20人就用馬載伊到耶路撒冷，及伊的列祖葬佇大衛的城。21猶大眾百姓設立亞撒利雅續接伊的老父亞瑪謝做王，彼時伊十六歲。22亞瑪謝王及伊的列祖同睏了後，亞撒利雅起以拉他，互伊猶原歸猶大國管轄。23猶大王約阿施的子亞瑪謝十五年，以色列王約阿施的子耶羅波安佇撒瑪利亞坐位，共做王四十一年。24伊行耶和華看做歹的事，無離開尼八的子耶羅波安互以色列犯罪的。25伊恢復以色列交界的地，對哈馬口到亞拉巴海，照耶和華──以色列的上帝託伊的奴僕迦特希弗人亞米太的子先知約拿所講的話。26因為耶和華看見以色列人真艱苦，無論受拘束的、自由的攏無啦，也無人幫助以色列。27耶和華未曾講欲擦消以色列的名佇天下，就託約阿施的子耶羅波安的手來救。28耶羅波安其餘的事，見伊所行的及伊的能力，伊怎樣交戰，怎樣復倒大馬色及哈馬就是前屬猶大的互閣歸以色列，豈無攏記佇以色列諸個王的記錄嗎？29耶羅波安及伊的列祖以色列諸個王同睏。伊的子撒迦利雅續接伊做王。
