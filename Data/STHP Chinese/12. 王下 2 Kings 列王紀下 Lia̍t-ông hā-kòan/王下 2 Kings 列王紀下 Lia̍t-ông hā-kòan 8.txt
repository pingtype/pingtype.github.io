1有一個婦仁人以利沙曾互伊的子復活的，也曾給伊講：「起來你及你的全家去住你所通住的所在，因為耶和華命令飢荒臨到，欲佇此個所在七年久。」2婦仁人就起來，照上帝的奴僕的話去行，伊及伊的家去非利士人的地，住七年久。3七年滿，彼個婦仁人對非利士地倒來，就出去欲為家己的厝宅田園求叫王。4彼時王及上帝的奴僕的差用基哈西講話講：「請你將以利沙所行一切的大事給我講。」5基哈西給王講以利沙怎樣互死的人復活，湊巧彼個婦仁人就是伊互伊的子復活的，為著伊的厝宅田園來求叫王。基哈西講：「我的主我的王，此個是彼個婦仁人，此個是伊的子，就是以利沙互伊復活的。」6王問彼個婦仁人，伊就給伊講。王就為著伊派一個官員，講：「見若屬此個婦仁人的攏著還伊，對伊離開本所在到今仔日，伊的田園所出產的也攏著還伊。」7以利沙來到大馬色，亞蘭王便哈達啲破病。有人給王講：「上帝的奴僕來到遮。」8王就給哈設講：「你帶禮物去見上帝的奴僕，拜託伊問耶和華，看我此個病會活抑？」9哈設就去見伊，用四十隻駱駝載大馬色逐號的好物做禮物，去徛佇伊的面前，講：「你的子亞蘭王便哈達差我來你遮，講：『我此個病會活抑？』」10以利沙給伊講：「你去回覆伊講，你的確會活；總是耶和華指示我，伊的確欲死。」11以利沙注目看伊，致到伊見誚。上帝的奴僕就流目屎；12哈設講：「我的主啥事留目屎？」應講：「因為我知你所欲苦楚(khó͘-chhó͘)以色列人的，用火燒險要的所在，用刀刣死的壯丁，摔死的嬰仔，破開有娠孕的婦仁人。」13哈設講：「你的奴僕是甚麼，不過是一隻狗，豈可會行此個大事啊？」以利沙應講：「耶和華指示我，你欲做亞蘭王。」14伊離開以利沙，倒去伊的主人遐。主人問伊講：「以利沙給你講甚麼？」應講：「伊給我講你的確會活。」15隔日伊提厚的布搵(ùn)水，蓋王的面，王就死。哈設就替伊做王。16以色列王亞哈的子約蘭第五年，約沙法做猶大王的時，猶大王約沙法的子耶和南起頭坐位。17耶和南坐位的時三十二歲，佇耶路撒冷做王歷過八年。18伊行以色列王的路，及亞哈的家無各樣；因為伊娶亞哈的查某子做某，行耶和華所看做歹的事。19總是耶和華因為伊的奴僕大衛的緣故，呣甘滅猶大，照伊所應允大衛的話，永遠賞賜一葩(pha)燈互伊的子孫。20當約蘭的年間，以東背叛猶大，脫離伊的手頭，家己設立王。21約蘭帶所有的戰車過去撒益，透暝起來，拍圍困伊的以東人及許個車長；百姓就逃走，逐個倒去伊的布棚。22按呢，以東人背叛猶大，脫離伊的手頭，到今仔日。像彼時立拿人也背叛。23約蘭其餘的事，見伊所行的，豈無攏記佇猶大列王的記錄嗎？24約蘭及伊的列祖同睏，佇大衛城及伊的祖同埋葬。伊的子亞哈謝續接伊做王。25以色列王亞哈的子約蘭十二年，猶大王耶和南的子亞哈謝起頭坐位。26亞哈謝坐位的時二十二歲，佇耶路撒冷做王一年，伊的老母名叫亞她利雅，是以色列王暗利的查某孫。27伊行亞哈的家的路行耶和華所看做歹的事，及亞哈的家無各樣，因為伊是亞哈的家的子婿。28伊及亞哈的子約蘭，相及去基列的拉末，及亞蘭王哈設交戰。亞蘭人拍傷約蘭，29約蘭王倒去耶斯列，欲醫治伊的傷，就是伊佇拉末及亞蘭王哈設交戰的時，亞蘭人拍著伊的。猶大王耶和南的子亞哈謝落去耶斯列欲覓亞哈的子約蘭，因為伊有破病。
