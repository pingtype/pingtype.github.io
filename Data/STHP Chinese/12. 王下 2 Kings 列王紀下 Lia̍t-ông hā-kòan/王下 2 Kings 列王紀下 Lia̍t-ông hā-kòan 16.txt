1利瑪利的子比加十七年，猶大王約坦的子亞哈斯坐位。2亞哈斯坐位的時二十歲，佇耶路撒冷做王十六年；無親像伊的祖大衛行耶和華──伊的上帝所看做好的事，3就是行以色列諸個王的路，閣互伊的子經過火，照耶和華對以色列人的面前趕出外邦人所行可惡的事，4閣佇山頭壇、佇山的頂面、佇逐欉青翠的樹腳獻祭燒香。5彼時亞蘭王利汛及以色列王利瑪利的子比加上來攻擊耶路撒冷，圍困亞哈斯，總是贏伊。6當時亞蘭王利汛收回以拉他互亞蘭，就趕猶大人出以拉他。亞蘭人就來以拉他，徛起遐，到今仔日。7亞哈斯差使者去見亞述王提革拉毗列色，講：「我是你的奴僕、你的子。今亞蘭王及以色列王攻擊我，求你上來救我脫離的手。」8亞哈斯將耶和華殿內及王宮府庫所有的金銀做禮物送互亞述王。9亞述王聽伊，亞述王就上去攻擊大馬色，取伊，掠伊的百姓到吉珥，刣死利汛。10亞哈斯王去大馬色欲迎接亞述王提革拉毗列色，佇大馬色看見一座壇，亞哈斯王將彼個壇的款式、規模、制度，寄互祭司烏利亞。11祭司烏利亞就起一座壇，照亞哈斯王對大馬色所寄來一切的圖，照按呢祭司烏利亞造伊，聽候亞哈斯王對大馬色來。12王對大馬色倒來，王看見壇，王近倚壇，獻祭佇彼頂面；13燒伊的燒祭，及素祭，閣灌奠，將謝恩祭的血灑佇壇裡，14閣將耶和華頭前的銅壇對殿的頭前，就是對伊的壇及耶和華殿的中間徙來下佇伊的壇的北勢。15亞哈斯王命令祭司烏利亞講：「早起時的燒祭、下昏時的素祭，王的燒祭、素祭，國內眾百姓的燒祭、素祭，及灌奠，攏著燒佇大壇的頂面。燒祭及祭祀的血也著灑佇此個壇頂，總是銅壇我欲做問的路用。」16祭司烏利亞就照亞哈斯王所命令的去行。17亞哈斯王剉斷許個座的墘，將盆對許個座徙落來，閣將銅海對載海的銅牛頂搬落來，下佇舖灰石的所在；18閣因為亞述王的緣故，將殿內為著安息日所起的廊及王對外面入來的廊，對耶和華的殿移徙(î-sóa)。19亞哈斯其餘所行的事豈無攏記佇猶大列王的記錄嗎？20亞哈斯及伊的列祖同睏，及伊的列祖葬佇大衛的城。伊的子希西家續接伊做王。
