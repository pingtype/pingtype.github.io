1啊，欲有一個王照公義來做王；欲有首領照公平來掌權。2欲有人做親像閃避風的所在做匿大雨的位，親像溪流的水佇乾地，親像大石的蔭影佇厭倦的所在。3彼個會看見的人，目睭無閣煙暈；會聽的人，耳孔欲俯啲聽。4躁性人的心欲明白智識；舌根(tioh-chih-kun)的人的舌欲講話緊閣明。5戇人無閣稱做高明；堅吝的人無閣稱做大量。6因為戇人欲講戇話，心想做歹，慣勢行褻瀆的事，講差謬的話攻擊耶和華，互枵的人無物通食，嘴乾的人無水通飲。7堅吝的人所用的法度是歹的；伊設計謀，用白賊話毀滅艱苦人；喪鄉的人講論公理的時，伊亦猶原行毀滅。8總是高明的人計劃高明的事，亦長長踮佇高明。9清閒的婦仁人啊，著起來聽我的聲！無掛慮的查某子啊，著俯耳孔聽我的話！10無掛慮的查某子啊，閣過一年卡加，欲驚惶；因為無葡萄通挽，無果子通收成。11清閒的婦仁人啊，著愕愕惙；無掛慮的查某子啊，著驚惶，褪衫赤體，腰縖麻布。12欲為著好的田地及茂盛的葡萄樹，搥胸。13莿帕蒺藜欲發生佇我的百姓的地，亦欲發生佇歡喜的城快樂的厝。14因為王宮欲荒廢，鬧熱的城欲冷靜；山頭及守更樓永遠做山洞，做野驢歡喜的所在，做歸陣精牲的草場。15聽候聖的神對頂面傾落佇咱，曠野變做肥的田，肥的田看做親像樹林。16彼時，公平欲住佇曠野；公義欲踮佇肥的田。17義的功效是平安；義的效驗是平靜安穩，到佇永遠。18我的百姓欲踮佇平安的宅，安穩的厝，清靜歇睏的所在。（19獨獨樹林倒落去的時欲落雹；閣彼個城欲降落到真低。）20恁諸個撒種佇逐個水邊者，放牛驢佇遐的有福氣！
