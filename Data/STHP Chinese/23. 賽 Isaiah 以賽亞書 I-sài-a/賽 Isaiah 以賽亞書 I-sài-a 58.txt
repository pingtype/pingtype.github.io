1你著大聲喉叫，呣通限止；出大聲，親像歕哨角。對我的百姓講明的過失；對雅各的家講明罪惡。2日日尋我，歡喜知我的道路，親像行義的百姓，無離開的上帝的法律，求我照公義的審判，歡喜親近上帝。3講：阮禁食，你啥事無看見？阮刻苦阮的心，你啥事呣知啊！看啊，恁禁食的日猶久家己安樂，強迫人給恁做苦工。4看啊，恁禁食，是欲相爭，相冤家，用兇惡的拳頭拇拍人。恁今仔日禁食，會互恁的聲聽到頂面。5此款的禁食豈是我所揀、互人刻苦伊的心的日嗎？豈是互人俯頭親像蘆竹，用麻布及火灰舖佇伊的身軀下嗎？這豈通稱做禁食互耶和華所歡喜的日嗎？6我所揀的禁食豈呣是解開兇惡的索，解放背軛的索，互受制壓的得著自由，摃折一切的軛嗎？7豈呣是將你的米糧分互枵餓的人，將四界流的喪鄉人接納佇你的家，看見褪腹裼的人互伊穿，對家己的骨肉亦無閃去匿嗎？8按呢，你的光欲發出親像天光早的光；你的傷欲緊緊得著好。你的公義欲行佇你的頭前；耶和華的榮光欲做你後面的保護。9彼時你求叫，耶和華欲聽你；你懇求，伊欲講：我佇遮。你若對你中間除去重的軛，及指著人的指頭仔，以及濫糝講的話，10你的心若憐憫枵餓的人，互困苦的人得著滿足，你的光就欲佇黑暗中發現，你的黑暗欲變親像日中晝。11耶和華亦欲常常引導你，佇亢旱的地互你心滿意足，骨頭勇壯。你欲親像灌沃的園，閣親像流乾的水泉。12許個對你出的人欲起造久久已經荒廢的所在；你欲建立歷代毀壞的地基。你欲稱做補破隙者，及閣修理路互人徛起者。13你若對安息日禁止你的腳，佇我的聖日無做家己所歡喜的，稱安息日做通歡喜的，稱耶和華的聖日做通尊重的；亦閣尊敬伊，無辦家己的私事，無趁家己的私意，無講私奇話，14你就欲因為耶和華來歡喜。我欲互你上到地上高的所在，閣用你的祖雅各的產業養飼你。這是耶和華親嘴講的。
