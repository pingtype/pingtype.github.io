1災禍啊！以法蓮的醉漢，驕傲的冕旒，及伊媠的妝飾啲謝的花，就是戴佇許個互酒所困苦者，的肥的山谷的頭。2看，主有一個大權能大氣力者，親像一陣的大雹，親像毀滅的狂風，親像洶流的大水，伊欲用大力伊佇地裡。3以法蓮的醉漢，驕傲的冕旒欲受踏佇腳下。4伊媠的妝飾啲謝的花，就是佇肥的山谷的頭，欲親像夏天以前起頭熟的無花果；見若看見的就注意看，一下到手就吞落去。5當彼日，萬軍的耶和華欲做伊許個所剩的百姓榮光的帽、媠的冕旒。6亦做坐位來審判者公義的神，亦做城門口拍退對敵者的氣力。7獨獨此號人對酒來差謬，對厚酒來迷路。祭司及先知攏對厚酒來差謬，互酒所吞食，對厚酒來迷路。對佇默示就差錯，對佇審判無平穩。8因為逐塊桌垃墋吐到滿滿，無一位清氣。9伊欲用智慧教示是誰啊？欲互是誰明白所傳的啊？是彼號抵仔斷奶離開胸前的嗎？10因為命令閣命令，命令閣命令，律例閣律例，律例閣律例，此位淡薄，彼位淡薄。11啦，主欲用別樣的嘴唇及無像類的舌，對此個百姓講話。12伊曾對講：此個就是安息，恁著互厭倦的人得著安息，閣講此個就是快活，總是呣肯聽。13所以，耶和華對講的話，是命令閣命令，命令閣命令，律例閣律例，律例閣律例，此位淡薄，彼位淡薄，致到去就向(hiàⁿ)後跋倒，閣跋到碎碎，陷落羅網受掠著。14所以，恁諸個侮慢的人，就是管轄踮佇耶路撒冷諸個百姓者，著聽耶和華的話。15因為恁曾講：阮及死無立約，及陰府結盟；災禍大流行的時的確無到佇阮，因為阮用白賊做閃避的所在，佇虛假的所在家己匿。16所以，主耶和華按呢講：看啊，我佇錫安下一塊石做地基，是已經試驗的石，堅固的地基，寶貴的厝角；倚靠伊的人的確無著急。17我欲用公平做準繩，用公義做墜線，冰雹欲拍倒虛假閃避的所在；大水欲淹密閃匿的所在。18恁及死無所立的約的確廢無，及陰府所結的盟的確徛住。災禍大流行的時恁欲受伊踏；19逐擺經過欲將恁掠去。因為逐早起伊欲經過，無閬日暝。明白所傳的干單驚惶。20眠床短，互人伸直；棉被狹，互人蓋密。21因為耶和華欲起來，親像佇毗拉心山；伊欲受氣，親像佇基遍的山谷，通做伊的工，就是罕得做的工；通成伊的事，就是奇異的事。22今恁呣通侮慢，驚了縛恁的索捆卡緊(ân)；因為我對主──萬軍的耶和華聽見，已經決斷欲佇全地上行所定著滅無的事。23恁著俯耳孔聽我的聲，留心聽我的話。24彼個犁園欲撒種的，豈是常常啲犁嗎？豈是常常啲掘來耙(pē)伊的土嗎？25伊已經創平土面，豈無撒八角，栽花麻，照畷種小麥，佇定著的所在種大麥，佇園邊種粗麥嗎？26因為伊的上帝用合宜的法度指點伊，閣教示伊。27八角呣是用利的器具拍的，麻芹呣是用車輪(lûn)碖(lún)的，就是用槌仔拍八角，用枴仔拍花芹。28做餅的五穀豈夾互伊碎嗎？無啦，無長長拍伊；雖然用車輪、馬蹄拍散伊，亦無互伊碎去。29這亦出佇萬軍的耶和華──伊的計劃奇妙；伊的智慧闊大。
