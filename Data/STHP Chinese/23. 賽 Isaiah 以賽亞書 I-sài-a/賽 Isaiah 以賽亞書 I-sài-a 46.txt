1彼勒屈落去，尼波仆落去；的偶像馱(tô)佇獸及精牲的頂面。恁平素所扛的今成做重擔，互厭倦的精牲載，2攏做一下仆落去屈落去，會顧的重擔，本身亦互人掠去。3雅各家，以色列家一切猶剩的著聽我的話：恁對出世就互我揹恁，對出胎就互我懷抱。4到恁年老，我猶原是按呢；到恁頭毛白，我猶原懷抱(kûi-phō)恁。我已經造恁，亦欲揹(iāng)恁；我欲懷抱恁，亦欲救恁。5恁欲將是誰及我相比，及我同等，通及我比並，互阮相同啊？6對袋仔內傾出金，用天秤秤銀的人，雇銀匠製造神佛，亦仆落，亦跪拜。7就扛伊佇肩頭頂，帶去祀佇伊的所在，伊就定定徛啲，無離開伊的本位；人求叫伊，伊會應，亦救人脫離患難。8恁著數念此個事，家己做大丈夫。悖逆的人啊，著用心來想。9恁著追念第一古早的事。因為我是上帝，以外無別個；我是上帝，閣無別個會比得我。10我對起頭指明路尾的事，對古早指明猶未成的事，講：我的計劃的確徛在；見若我所歡喜的，我欲成伊。11我召鷹鳥對東方來，召彼個成我的計劃的人對遠遠的所在來。我已經講出，的確成伊；我已經定著，亦的確做互伊成。12恁諸個硬心，離開公義者，著聽我的話。13我互我的公義近倚，的確無離開遠遠。我的救恩的確無延延；我欲施救恩佇錫安，及我的榮光──佇以色列。
