1諸個海嶼啊，著聽我的話！諸個百姓啊，著留心對遠遠來聽！對我佇胎裡，耶和華就揀召我；對我佇老母的腹肚，伊就叫我的名。2伊互我的嘴親像利刀，將我囥佇伊的手的致蔭下；閣互我成做磨光的箭，將我囥佇伊的箭袋；3對我講：你是我的奴僕以色列；我欲因為你得著榮光。4我就講：我著磨是空空；我盡力是無利益也無採工。若是我的判斷在佇耶和華；我的報賞在佇我的上帝。5耶和華對胎裡，造就我做伊的奴僕，欲互雅各歸向伊，互以色列聚集佇伊遐。因為耶和華看我做尊貴；我的上帝也成做我的氣力。6伊有講：你做我的奴僕，振興雅各的支派，互以色列中得著保全的倒轉來，這猶是小可事，我欲設立你做列邦的光，做我的拯救者，到佇地極。7救贖以色列的聖主──耶和華，對彼個互人所看輕、百姓所厭惡、官長所壓制的按呢講：君王欲看見你就起來徛，首領也欲跪拜；這攏是為著耶和華是真實的，就是以色列的聖者有揀你。8耶和華按呢講：佇得著接納的時，我有聽你；佇拯救的日，我有幫助你。我欲保護你，互你做百姓的約的中保；閣興起土地，互人承接拋荒的地做業。9也對受捆縛的人講：恁著出來！對許個踮佇黑暗的人講：恁著顯現！欲佇路裡得著食，佇一切無草的山得著糧草。10無枵無嘴乾，熱氣及炎日無欲傷害；因為憐憫的欲導，牽到水泉邊。11我欲互我的眾山成做路；我的大路也欲填高。12看啊，諸個人欲對遠遠來；看啊，諸個人欲對北方西方來；也諸個人欲對秦國來。13諸個天啊，應該出歡喜的聲！地啊，應該快樂！眾山，應該出聲唱歌！因為耶和華有安慰伊的百姓，也欲憐憫伊許個困苦者。14錫安講：耶和華有棄拺我；主已經記得我。15婦仁人豈會記得伊食奶的嬰仔，無憐憫伊所生的子？豈採有記得的，總是我無記得你。16看啊，我將你刻佇我的手掌；你的城牆常常佇我的目睭前。17你的子兒欲緊緊倒來，毀壞你的，及互你拋荒的，欲離開你出去。18你著攑目四界看；眾人攏聚集來歸倚你。耶和華講：我指我的活命來講：你欲用一切做妝飾來穿伊，閣用做帶來縖腰，親像新娘一般樣。19論到你拋荒冷靜的所在，及你受毀壞的地，今百姓多徛起甚狹；吞滅你的欲離開你遠遠。20你失落子以後所生許個子欲對你講：此個所在我徛起甚狹，求你互我有所在通徛起。21彼時你心內欲講：我已經失落子家己徛起，是受掠的，漂流佇外面。是誰給我生諸個？是誰將諸個養飼到大漢？看啊，我孤單的時，諸個佇叨落？22主耶和華講：看啊，我欲向列國攑手，向萬百姓竪(khiā)大旗；欲將你的眾子抱來，將你的眾查某子揹來。23列王欲做你的養父；王后欲做你的奶母。欲將面俯(àⁿ)落地，向你跪拜，閣舐你的腳的土粉。你就知我是耶和華；凡若向望我的，的確無見誚。24猛人搶去的豈會搶倒轉？強的人所搶掠的豈會救伊嗎？25總是耶和華按呢講：猛人所搶掠者，欲搶倒轉；強的人所搶者，欲得著救。及你相爭者我欲及伊相爭，我也欲救你的子兒。26閣我欲互許個壓制你的食家己的肉，亦欲飲家己的血到醉，親像飲甜酒一樣。見若有血氣的欲攏知我──耶和華是你的救主，是救贖你的主，是雅各的大權能者。
