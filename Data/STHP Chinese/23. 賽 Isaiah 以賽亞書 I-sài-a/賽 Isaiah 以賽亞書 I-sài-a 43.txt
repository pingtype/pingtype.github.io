1雅各啊，創造你的耶和華，以色列啊，彼個造成你者，按呢講：你呣使驚！因為我救贖你。我曾叫你的名，召你，你是我的。2你對水中經過，我的確及你相及佇啲；你經過江河，水的確無淹密你；你對火中行過去，的確無受燒，火焰亦無佇你的身上。3因為我是耶和華──你的上帝，是以色列的聖者──你的救主；我已經互埃及做你贖回的價錢，互古實及西巴做你的替身。4因為我看你做寶貝，做尊貴；閣因為我疼你，所以我互人替你，互列國的人替你的生命。5莫得驚，因為我及你相及佇啲；我欲導你的後裔對東方來，閣對西方招集你。6欲對北方講，放出來！對南方講，莫得拘留！將我的眾子對遠遠導來，將我的眾查某子對地極導倒來，7見若用我的名來稱者，是我為著家己的榮光創造者，是我所做成，所創造者。8你著將有目睭亦睛暝、有耳孔亦臭耳聾的百姓攏總導伊出來！9萬國著聚集；眾百姓著聚會。其中是誰會將此個講明，亦將前的事講互阮聽啊？通導干證來，家己顯明in做著；抑是聽見就講：這是真實。10耶和華講：恁是我的干證的，是我所揀的奴僕。互恁知，來信我，閣明白我就是耶和華。佇我的代先無有受造的上帝；佇我的以後亦無。11只有我，我是耶和華；除我以外無有救主。12我曾指示，我曾拯救，我曾講明，閣佇恁中間無有別樣的上帝。所以耶和華講：恁是我的干證。我就是上帝；13對有日子以來，我就是耶和華；無一個會救人脫離我的手。我欲行代誌是誰會阻止啊？14救贖恁的主──耶和華、以色列的聖者按呢講：因為恁的緣故，我已經差人到巴比倫；閣我欲互迦勒底人敗落親像逃走的百姓，攏坐嘩嘩哮的船。15我是耶和華──恁的聖者，是創造以色列者，是恁的君王。16耶和華佇大海中開路，佇大水中開路，17互車、馬、兵丁、勇猛的人攏出來，做一下倒落去，閣起來；滅無，親像熄去的火。18耶和華按呢講：恁呣通紀念前的事，亦呣通想早時的代誌。19看啊，我欲做一項新的事；今啲發現，恁豈呣知嗎？我欲佇曠野開道路，佇沙漠開江河。20山裡的走獸欲尊重我；山狗及鴕鳥亦欲按呢。因為我互曠野有水，互沙漠有河，通互我的百姓、我所揀者飲。21此個百姓是我為著家己所造的，欲報揚我的名聲。22雅各啊，你無有求叫我；以色列啊，你反轉厭煩我。23你無帶你的羊做燒祭來互我，亦無有用祭物尊敬我；我無因為所獻的物互你著磨，亦無因為乳香互你厭倦。24你無用銀為我買菖蒲，亦無用祭物的油互我飽足；反轉互我因為你的罪惡著磨，互我因為你的罪過厭倦。25只有我因為家己的緣故擦滅你諸個過失；我亦無紀念你諸個罪惡。26你著點醒我，你我通相及辯論；你通排列你的情理，通得著稱做義。27你開基的祖犯罪；你的中保悖逆我。28所以，我欲凌辱聖所的首領，互雅各受咒詛，互以色列受詈罵。
