1論摩押的默示：因為一暝的中間，摩押的亞珥變做荒廢，無去；因為一暝的中間，摩押的基珥變做荒廢，無去。2伊上到巴益，閣去底本，到高的所在啼哭。摩押人因為尼波及米底巴哀哭，逐個頭殼光溜溜，嘴鬚剃了了。3佇街市裡腰攏縖麻布，佇厝頂及彼個寬闊的所在逐人攏啼哭，目屎直直流。4希實本及以利亞利悲哀的聲聽到雅雜，所以摩押帶軍器的大聲喝喊，伊的心愕愕惙。5我的心為著摩押悲哀；伊的貴族走到瑣珥，到伊基拉．施利施亞。上魯希的路，愈行愈哮；佇何羅念的路，因為毀滅出哀哭的聲。6因為寧林的水欲乾去，因為青翠的草枯焦，黑幼的菜蔬滅無，青翠的物，攏無去。7因為按呢，摩押人所得著的財物及所積聚的攏欲帶過柳樹溪。8因為哀慘的聲遍滿摩押的四境；哀哭的聲聽到以基蓮；哀哭的聲聽到比珥以琳。9因為底們的水有血滿滿；我欲加添底們的災難，互獅來追趇摩押逃脫的百姓，及彼所在所剩的人。
