1錫安啊，起來！起來！穿你的大氣力！聖城耶路撒冷啊，穿你媠的衣服！因為對今以後，無受割禮、無清氣的，的確無閣入你的中間。2耶路撒冷啊，著拂去塵埃！起來坐！錫安受掠的百姓啊，著解開你頷頸的鎖鍊！3耶和華按呢講：「恁受賣無提人錢，得著贖回亦無用銀。4主耶和華按呢講：起頭我的百姓落去埃及，佇遐寄腳，閣有亞述人無緣故壓制。5耶和華講：我的百姓既然無因端互人掠去，今我佇遮做甚麼啊？耶和華講：管轄的人嘩嘩哮啲叫，我的名通日受褻瀆。6所以，我的百姓欲知我的名；到彼日欲知啲講的就是我。看啊，是我！」7報好消息，傳和平，報福氣的好消息，傳救恩的，對錫安講：你的上帝做王啦！此人的腳上山頂到即媠！8聽啊，你守望的人的聲，出大聲，相及唱歌；因為耶和華倒來錫安的時，欲當頭對面看見。9耶路撒冷拋荒的所在啊，著出歡喜的聲，相及唱歌；因為耶和華安慰伊的百姓，救贖耶路撒冷。10耶和華佇萬國的目睭前(lu̍t)伊的聖手；地極的人攏看見咱的上帝的拯救。11恁著離開伊！離開伊！對遐出來。莫得摸無清氣的物；對中間出來。恁扛耶和華器具的人啊，著家己清氣。12恁出來呣免著急，也呣免逃走。因為耶和華的確佇恁的頭前行；以色列的上帝的確做恁後面的保護。13看啊，我的奴僕欲用智慧行代誌，欲受舉起升高，閣欲成做真高。14多多人為你卬愕；伊的面貌比別人卡有損傷；伊的形狀比世間人卡有損害。15親像按呢，伊也欲激動多多國的百姓；列王欲對伊來掩(ng)的嘴。因為所未曾對in講的，欲看見；未曾聽見的，欲明白。
