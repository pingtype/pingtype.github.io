1雅各的家，用以色列的名來稱呼者，對猶大的水源出來的，恁著聽啊！恁指耶和華的名來咒誓，稱呼以色列的上帝，總是無用誠實，無用公義。2因為家己稱做聖城的百姓，倚靠以色列的上帝──名做萬軍的耶和華。3以前的事，我對古早講明，已經出我的嘴，亦是我所指示的；我忽然間做，代誌就成。4因為我平素知你是硬心者──你的頷頸是鐵的；你的頭額是銅的。5所以，我對古早給你講明，佇猶未成的代先指示你，免得你講：諸個事是我的偶像所行的，是我雕刻的偶像，及我鑄造的偶像，所命令的。6你已經聽見，今著攏總看伊；恁豈呣著報揚嗎？對今以後，我將新的事，就是你所未知隱密的事指示你。7諸個事是現今創造的，呣是對早就有；佇今仔日以前，你亦未曾聽見，免得你講：諸個事我已經知啦。8你實在未曾聽見，你實在呣知；你的耳孔對起頭實在無開。我本知你行代誌極其詭詐，你對出胎以來，就稱做悖逆者。9我為著我的名延延我的受氣，為著我的名聲寬容你，無給你剪除。10看啊，我鍛煉你，亦呣是親像銀；你佇苦難的火爐中，我揀你。11我為著家己的緣故，為著家己的緣故欲成此個代誌，我豈通互我的名受凌辱？我無欲將我的榮光歸互別個。12雅各──我所召的以色列啊，著聽我：我是耶和華，我是起頭者，亦是路尾者。13我的手建立地的地基；我的正手展開諸個天；我一下叫就攏起來徛。14恁攏著聚集來聽，間是誰曾講諸個事？耶和華所疼者欲佇巴比倫行伊所歡喜的；伊的手欲到佇迦勒底人。15獨獨我，我已經講，我亦揀召伊，導伊來，伊的路欲亨通。16恁著就近我來聽這：我對起頭未曾佇隱密的所在來講；對有此個事，我就佇遐。今主耶和華差我及伊的神來。17救贖你的主──耶和華，以色列的聖者按呢講：我是耶和華──你的上帝，我教示你，互你得著利益，導你佇應該行的路。18嗐啊，你未曾聽我的命令！若聽，就你的平安親像河水；你的公義親像海湧。19你的後裔多親像沙；你的腹肚內所生者亦多親像沙粒。伊的名佇我的面前的確無剪除，亦無滅絕。20恁著對巴比倫出來，對迦勒底人的中間走出，用歡喜大聲傳報互人聽講：耶和華救贖伊的奴僕雅各！恁著將此個報揚到地極。21伊引導經過沙漠。亦無嘴乾；伊為著互水對石磐流出，石磐裂開，水就淐出。22耶和華講：歹人的確平安！
