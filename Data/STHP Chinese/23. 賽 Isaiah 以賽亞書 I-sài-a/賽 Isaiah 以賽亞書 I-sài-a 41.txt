1眾海嶼啊，著佇我的面前靜靜；眾百姓著得著新的氣力，攏著近前來才通來講話，咱通大家來辯論。2是誰對東方興起一人，用公義召伊來到伊的腳前啊？將列國交互伊，互伊管轄君王，將in親像塵埃交互伊的刀，親像風吹的草仔幼交互伊的弓。3伊追趕，行伊所未曾行的路，安然過去。4是誰做此個來成伊，對起頭召歷代啊？我──耶和華！是起頭者，亦是路尾者，我就是伊。5海嶼看見就驚惶；地極亦愕愕惙，就近倚來。6逐人相幫助，對兄弟講：著壯膽！7木匠(ba̍k-chhiūⁿ)勉勵銀匠，用鎚拍光的勉勵拍砧的，論銲鑰(hōaⁿ-io̍h)的工夫講，銲了好；閣用釘(teng)釘住(tèng-tiâu)，互伊無搖動。8獨獨你──以色列是我的奴僕，雅各──是我所揀選的，我的朋友亞伯拉罕的後裔，9你是我對地極所帶來的，對地的角頭所召來的，閣對你講：你是我的奴僕；我揀選你，亦無棄絕你。10你莫得驚惶，因為我及你相及佇啲；莫得懔懾(lún-neh)，因為我是你的上帝。我的確堅固你，我的確幫助你；我的確用我公義的正手扶持你。11看啊，凡若大受氣你者的確攏漏氣見誚；及你相爭者的確親像無，亦欲滅無。12及你相爭者，你欲尋亦尋無；及你爭戰者欲親像無物，成做空虛。13因為我耶和華──你的上帝欲牽你的正手，給你講：呣免驚！我欲幫助你。14親像蚓的雅各及恁以色列人，釷呣免驚！耶和華講：我欲幫助你。救贖你的就是以色列的聖者。15看啊，我欲互你做拍五穀新的器具，利閣有齒；你欲將山嶺拍到碎碎，互山頭親像粗糠。16你欲簸(pòa)，風欲給吹去；捲螺風欲給掃去。總是你欲因為耶和華來歡喜，因為以色列的聖者來誇口。17喪鄉困苦的人尋水亦尋無；因為嘴渴，舌乾。我──耶和華欲應；我──以色列的上帝的確無放拺。18我欲佇無草的山開江河，佇山谷中開水泉；我欲互沙漠變做水池，互乾地變做水泉。19我欲佇曠野栽柏香樹、皂莢(chō-kiap)樹、岡拈(kong-liam)樹，及野橄欖樹。我佇沙漠欲將松樹、杉樹，及黃楊樹做一下栽；20通互人來看、來知、來想、相及明白；這是耶和華的手所做的；是以色列的聖者所創造的。21耶和華講：恁著提起恁的案件；雅各的人君講：恁著排列恁有證據的理由。22著排列伊，著互阮知將來欲怎樣，互阮知以前的事是甚麼，互阮通講究，得著知事的結局，抑是將欲來的事講互阮聽。23著互阮知將來的事，通互阮知恁是上帝。或是好，或是歹，恁著行伊，互阮卬愕來相及看。24看啊，恁屬佇無，恁的所做屬佇空虛；彼個揀選恁者是可惡。25我對北方興起一人，伊就來；伊對日出的所在求叫我的名者，伊欲踏掌權者，親像灰土，親像燒磁師傅踏土一樣。26是誰對起頭講明此個事，互阮知？是誰對起頭講明，互阮講伊無錯啊？總是無有講明；無有排列；無有聽見恁的話者。27我代先對錫安講：看啊，看啊，我欲將一位報好消息者賞賜耶路撒冷。28我看伊，無一人；中間亦無謀士佇我問的時通應一句。29看啊，攏是空虛，的所做是無物。所鑄的偶像攏是風，攏是空虛的。
