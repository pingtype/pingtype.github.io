1巴比倫的在室女啊，落來坐佇塵埃；迦勒底的查某囝仔啊，無座位，著坐佇土腳；因為你無閣稱做軟茈幼秀的。2著用石磨(bō)磨麥，除去你的帕(phè)，褪(thǹg)你的長衫，露現你的腳腿(liáu)過溪。3你的下體欲露現；你的見誚欲互人看見。我欲報仇，無寬容一人。4救贖阮的主伊的名是萬軍的耶和華──是以色列的聖者。5迦勒底的查某囝仔啊，你著靜靜坐，入佇暗中，因為你無閣稱做列國的主母。6我受氣我的百姓，我互我的產業受凌辱，將交佇你的手，你攏無憐憫，將你極重的軛掛佇老人的身上。7你家己講：我欲永永做主母，所以你無將諸個事掛佇心裡，亦無想伊的結局。8你此個宴樂，安然坐的，今著聽此個話。你心內講：只有我，我以外無別個。我的確無致到守寡，亦無抵著死子的事。9總是，死子、守寡此二件事佇一日目久的中間欲臨到你；佇你行多多邪術，大大畫符唸咒的時，此二項事欲全然臨到你。10你平素倚靠你的歹，講：無人看見我。你的智慧聰明迷惑你，閣你心內講：只有我，我以外無別個。11因為按呢，災禍欲臨到你；你呣知對叨落來，災害到佇你，你亦會除去；所以呣知的毀滅亦欲忽然臨到你。12著起來徛！用你的邪術及你多多的符咒，就是對你少年所著磨學習的；豈採會得著利益，抑是得著卡贏。13你的計劃太多，致到厭倦。今互許個觀天象者，看星辰者，佇月初講讖語者，攏起來，救你脫離所欲臨到你的事。14看啊，欲親像草仔受火燒，會救家己脫離火焰的力；亦無火炭通烘燒，亦無火通坐佇伊的面前。15你所著磨學習的事對佇你攏欲親像按呢；對你少年的時及你做生理的亦逐人倒去伊的本所在，無人救你。
