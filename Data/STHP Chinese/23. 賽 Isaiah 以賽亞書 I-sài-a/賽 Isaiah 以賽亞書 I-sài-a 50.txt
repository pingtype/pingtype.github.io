1耶和華按呢講：我離出恁的老母，離書佇叨落啊？我將恁賣互我叨落一個債主啊？看啊，恁受賣是因為恁的罪過；恁的老母受離出，是因為恁的過失。2我來的時，無人佇啲是怎樣？我叫的時，無人應是怎樣？我的手豈是短、會救贖嗎？我豈無拯救的力嗎？看啊，我一下喝，海就乾去；我互江河變做沙漠；其中的魚因為無水臭爛，嘴乾就死。3我互諸個天用黑暗做衣服，用麻布做遮蓋。4主耶和華賞賜我受教示者的舌，互我知怎樣用言語扶助厭倦的人。主逐早起叫醒，叫醒我的耳孔，互我會聽，親像受教示的人一樣。5主耶和華開通我的耳孔；我並無違逆，亦無退後。6人拍我的尻脊骿，我出在伊拍；人掇(chhoah)我嘴的嘴鬚，我出在伊掇；人凌辱我，給我呸涎(phùi-nōa)，我亦無掩面。7因為主耶和華的確幫助我，所以我無見誚。為著按呢，我互我的面硬親像(tēng)石；我亦知我的確無致到漏氣。8稱我做義者近啦；是誰及我相爭，伊通及我相及徛；是誰做我的對敵，伊通就近我。9看啊，主耶和華欲幫助我；是誰會定我有罪啊？看啊，像衫漸漸舊，互蛀蟲所食。10恁中間是誰敬畏耶和華、聽趁伊的奴僕的話啊？行佇黑暗，無有光明者。著倚靠耶和華的名，倚靠伊的上帝。11看啊，凡若恁點火，用火把圍家己者，通來行佇恁的火焰內，及恁所點的火把中。這是我的手所定著的；恁欲倒佇艱苦的中間。
