1看啊，我的奴僕──我所扶持的，我所揀選的、我的心所歡喜者！我有將我的神互伊；伊欲將公理傳互外邦。2伊無喧嘩，無出聲，亦無互街路裡聽見伊的聲。3受傷的蘆葦，伊無遏折；欲熄的燈火，伊無拍熄。伊照真實將公理傳報。4伊無凊心，亦無失膽，致到伊佇地上設立公理；海嶼攏聽候伊的教示。5耶和華上帝，創造諸個天來展開伊，開闊地及伊所出的，用活氣互地上的眾百姓，用神魂互行佇彼頂面的人的，講：6我──耶和華用公義召你，欲牽你的手，保守你，互你做百姓的約的中保，做外邦人的光，7來開睛暝的目睭，導受關者出監，互踮佇黑暗者出監牢。8我是耶和華，這是我的名；我無將我的榮光歸互別個神，亦無將我的名聲歸互雕刻的偶像。9看啊，前的事已經成，今我亦欲將新的事講明，諸個事未發起以前，我就講互恁聽。10過海的及海內所有的，海嶼及其中徛起的百姓，攏著向耶和華唱新的歌，對地極謳咾伊。11曠野及其中的城，及基達人徛起的鄉社攏著出聲；西拉徛起的百姓著唱歌，佇山頂的著出大聲。12著將榮光歸互耶和華，佇海嶼中報揚伊的名聲。13耶和華欲親像勇猛的人出去，欲親像交戰的人激動熱心，欲喉叫，大聲喝，欲用大氣力攻擊伊的對敵。14我久久無開嘴，靜靜家己遏止；今我欲喉叫，親像欲生的婦仁人；我欲哈哈喘接氣(chi-khùi)。15我欲互大山小山變做拋荒，互彼頂面的花草攏枯焦；我欲互江河變做洲嶼，互水池攏乾去。16我欲導睛暝者行呣識的道路，導行呣識的路徑；佇的面前互黑暗變做光明，互彎曲變做平直。諸個事我攏欲行，亦無放拺。17倚靠雕刻的偶像，對鑄造的偶像講：你是阮的上帝；此號人受趕走，大見誚。18恁臭耳聾者，著聽！恁睛暝者，著看！互恁會看見。19我的奴僕以外是誰睛暝啊？是誰臭耳聾親像我所差的使者啊？是誰睛暝親像彼個及我和好者？抑是睛暝親像耶和華的奴僕啊？20你看見多多代誌亦無注意，開耳孔也無聽見。21耶和華因為家己的公義，歡喜互律法做大，做尊貴。22總是此個百姓是受搶奪者，佇山穴受當著，關密佇監裡；互人掠著，無人拯救，互人搶掠去，無人講放伊倒去。23恁中間是誰肯俯耳孔聽這，是誰肯留心，後來聽趁伊啊？24是誰將雅各交伊互人搶，將以色列交賊啊？豈呣是耶和華，咱所得罪的嗎？呣肯行伊的道路，亦呣肯聽趁伊的律法。25所以，伊將猛烈的受氣及爭戰的兇猛傾佇伊的身上。佇伊的四圍親像火，伊猶呣知，火燒著伊，伊亦無掛意。
