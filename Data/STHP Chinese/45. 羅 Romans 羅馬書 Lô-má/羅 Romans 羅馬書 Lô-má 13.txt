1逐人著降服佇做序大有權柄的，因為見有權柄無呣是對上帝出；所有的權柄攏是上帝所定著。2所以抗拒權柄者是逆上帝的命令；逆的人家己取罪。3因為有司呣是互好品行的驚，是互歹人驚。你愛免驚彼個權柄嗎？著行好，就得著伊的謳咾；4因為伊是上帝差用，欲利益你。若是你行歹，就著驚；因為伊呣是空空掛劍，伊是上帝的差用，是伸冤的，欲互歹人抵著刑罰。5所以的確著順服，呣若為著受氣，也是為著良心。6因為按呢恁也納稅；因為是上帝的執事，常常專務此個事。7所應該互眾人的，著互。應該納伊，著納伊；應該抽互伊，著抽互伊；應該驚畏伊，著驚畏伊；應該尊敬伊，著尊敬伊。8莫得欠人甚麼，只有相疼猶是欠人；因為疼人的，有盡律法。9因為所講，呣通行淫，呣通刣人，呣通偷提，呣通貪心，抑是別條誡，攏包含佇此句，著疼厝邊，親像家己。10仁愛無害著厝邊；所以仁愛是盡律法。11按呢生知此個時候就是恁已經著睏醒的時；因為咱得著救，比起頭信的時卡近。12暝欲過，日時近啦；所以咱著褪去黑暗的所行，來穿光明的戰甲。13所行著端正，親像佇日時。莫得放縱酒醉，莫得好色邪淫，莫得相爭怨妒；14著穿主耶穌基督，莫得為著肉體圖謀，致到趁私慾。
