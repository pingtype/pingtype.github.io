1咱諸個會的人應該著擔代的人的軟弱，呣通求家己的歡喜。2咱逐人著互厝邊歡喜，互得著好來建立。3因為基督也無求家己的歡喜，就是照所記載講：「人詈罵(lóe-mē)你的詈罵有到佇我。」4因為早所記載的攏是欲教示咱才來記，互咱對吞愞，對聖經的安慰來得著向望。5願賞賜吞愞安慰的上帝互恁大家同心志，照基督耶穌，6互恁一樣心一樣嘴榮光上帝──就是咱的主耶穌基督的父。7所以，著相接納，親像基督也有接納恁，致到榮光歸佇上帝。8因為我講，基督為著上帝的真實曾做奉割禮的人的差用，欲堅固所應允列祖的，9也互外邦人為著憐憫歸榮光上帝。照所記載講：因為按呢我佇外邦中欲稱呼你，唱歌謳咾你的名；10閣講：恁外邦人著及伊的百姓同歡喜。11又閣講：恁眾外邦著稱讚主！恁萬百姓著謳咾伊！12又閣以賽亞講：欲有耶西的根頭，及興起來治理外邦的；外邦欲倚靠伊來有向望。13願賞賜向望的上帝，互恁對信來充滿逐樣的歡喜、平安，互恁佇聖神的權能得著滿滿的向望。14我的兄弟啊，我家己也深信恁滿滿善良，充足逐樣的智識，也會大家相勸勉。15總是我寫批互恁有淡薄卡好膽，欲互恁閣會記得，這是對上帝所互我的恩典，16互我佇外邦做基督耶穌的執事，用上帝的福音來服事，欲互所獻的外邦人，佇聖神成聖的得著接納。17所以論上帝的事，我佇基督耶穌有通誇口。18因為除基督用我所行的以外，我呣敢講甚麼，只有講伊用我的言語及行做，佇神蹟及奇事的權能，及佇聖神的權能，互外邦順服；19按呢我對耶路撒冷踅(se̍h)到以利哩古，遍傳基督的福音。20閣我立志傳福音無佇基督已經受稱呼的所在，驚了起佇別人的地基頂。21就是照所記載講：未得著伊的消息的，欲看見；未聽見的，欲曉悟。22因為按呢我多多擺抵著阻擋，得通就近恁。23若是現今，佇諸個地方無閣有所在通去，已經多多年有欣慕欲就近恁，聽候我去士斑雅的時，24因為我向望經過的時，見著恁，代先及恁交陪略略仔滿意，後來得著恁送行去遐。25總是現在，我去耶路撒冷供給聖徒。26因為馬其頓、亞該亞人歡喜相及兌捐幫助耶路撒冷聖徒中的喪鄉人。27真正是歡喜，卻(khiok)也是欠的債；因為外邦人既然相及有份佇神靈的事，自然著用肉體的物服事]。28聽候我做完此個事，將此個捐項(iân-hāng)交付明白，我欲對恁遐去士斑雅。29我也知就近恁的時，欲有基督豐盛的祝福順續去。30兄弟啊，我對咱的主耶穌基督，也對聖神的疼，勸恁及我同盡力，替我祈求上帝，31救我脫離猶太地許個呣順服的人，也互我為著耶路撒冷所做供給的事得著聖徒接納，32互我對上帝的旨意到恁遐有歡喜，也及恁相及得著安息。33願賞賜平安的上帝及恁眾人佇啲。阿們！
