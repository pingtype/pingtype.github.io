1所以咱已經對信稱做義，就對咱的主耶穌基督有及上帝和。2也倚靠伊，對信來入佇現今所帶的恩典，閣向望上帝的榮光來歡歡喜喜。3呣若按呢，就佇患難也歡歡喜喜；因為知患難生出吞愞，4吞愞生出老練，老練生出向望；5也向望無致到見誚，因為上帝的疼對所賞賜咱的聖神來灌沃咱的心。6因為咱猶久軟弱的時，基督到期替有罪的人死。7因為替義人死的，(oh)得有；替好人死的，豈採有人敢。8若是上帝顯明伊本身疼咱的疼痛，因為咱猶久做罪人的時，基督替咱死。9何況咱已經佇伊的血得著稱做義欲對伊得著救，免得彼個受氣啊。10若咱猶久做對敵的時，對伊的子的死，得著及上帝復和；何況已經復和，欲佇伊的活得著救啊！11呣若按呢，咱現今已經對咱的主耶穌基督得著復和，就對伊也掠上帝做通誇口。12所以親像罪對一人入世間，死也對罪入；按呢死遍遍到佇眾人，因為眾人曾犯罪。13因為律法未到的時，罪已經佇世間；獨獨無律法佇啲，罪就無算數。14總是對亞當到摩西，連許個無犯罪親像亞當犯著禁令的款的，死也攏管轄。亞當是隨後到者的相對。15若是罪過不比恩賜，因為若對一人的罪過，眾人死，何況上帝的恩典，及佇耶穌基督一人恩典中的賞賜，充滿佇眾人啊？16閣對一人的犯罪，也不比恩賜，因為審判是對一人致到定罪，若是恩賜是對多多罪過致到斷做義。17因為若為著一人的罪過，死就對一人做王，何況許個受恩典及義的賞賜的充滿的，欲對耶穌基督一個佇活的中間做王啊？18按呢，親像對一擺的罪過，有致到眾人受定罪；就對一擺義的所行，也致到眾人受擬斷得著活。19因為親像對一人的違逆(ke̍h)，互眾人做有罪的；就對一人的順趁，互眾人做有義的，也是按呢。20閣加參律法落去，欲互罪過加添多多；總是罪過多多，就恩典佇遐益發充滿。21就是親像罪曾做王佇死的中間；也欲互恩典親像按呢對義來做王，致到永活，是對咱的主耶穌基督。
