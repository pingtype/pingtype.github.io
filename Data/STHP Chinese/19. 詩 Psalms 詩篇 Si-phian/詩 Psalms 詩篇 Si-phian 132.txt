1〔上崎仔的詩。〕耶和華啊，大衛所受一切的苦難求你記念伊！2伊怎樣對耶和華咒誓，對雅各的大權能者下願，3講：我的確無入我的家的布棚，也無上我的眠床；4我無容允我的目睭睏去，也無容允我的目睭皮合倚；5聽候我為著耶和華尋著所在，為雅各的大權能者尋著徛起的所在。6看啊，阮聽見約櫃佇以法他，阮佇樹林的田抵著伊。7阮欲入伊徛起的所在，阮欲拜佇伊的腳踏椅前。8耶和華啊，求你起來，你及你的氣力的約櫃相及入你歇睏的所在！9願你的祭司穿公義做衫！願你聖的百姓出歡喜的聲！10求你因為你的奴僕大衛的緣故，莫得棄拺你的受抹油者！11耶和華用誠實對大衛咒誓，的確無反覆，講：我欲互你所生的坐佇你的寶座。12你的子若守我的約及我所欲教示的法度，的子孫欲永遠坐佇你的寶座。13因為耶和華有揀錫安，愛用伊做本身徛起的所在，14講：這是我永遠歇睏的所在；我欲踮佇遮，因為是我所意愛的。15我欲互伊的米糧豐盛，我欲用食物互伊的喪鄉人夠額。16我欲互伊的祭司穿救恩做衫，伊聖的百姓欲出大歡喜的聲！17我欲互大衛的角佇遐發生；我為著我的受抹油者備辦光燈。18我欲互伊的對敵穿見誚做衫；總是伊的冕旒欲佇伊的頭殼頂發出光。
