1所行完全、遵趁耶和華律法者，此號人有福氣！2遵守伊干證的話，專心尋伊者，此號人有福氣！3無做不義的事，遵趁伊的道路。4你曾將你教示的話吩咐阮，是愛阮殷勤遵守。5願我的趨向定著，來守你的律例。6我對重你一切的誡命，就不致見誚。7我學習你公義的判斷，就欲用正直的心感謝你。8我欲守你的律例；求你呣通一盡放拺我！9少年人著用甚麼來清氣伊的所行？是著照你的話來細膩行！10我專心尋你；求你呣通互我迷路離開你的誡命。11我將你的言語囥佇我的心內，免得我得罪你。12耶和華啊，你是應該受謳咾者！求你將你的律例教示我！13你所講一切的判詞我用嘴唇報揚伊。14我歡喜你干證的路，親像歡喜一切的財物。15我欲靜靜想你教示的話，亦欲注重你的道路。16我欲佇你的律例中家己快樂；我無記得你的話。17求你用大恩款待你的奴僕，互我得著活，我就欲守你的話。18求你開我的目睭，互我看出你律法中的奇妙。19我佇地上是做寄腳者；求你呣通對我隱密你的誡命！20我的心爆裂，因為時常切切欣慕你的判詞。21你責備驕傲受咒詛的人，就是迷路離開你的誡命的人。22求你給我除去凌辱及看輕，因為我守你干證的話。23貴族坐啲濫糝議論我，若是你的奴僕靜靜想你的律例。24你干證的話是我所歡喜的，是我的謀士。25我的生命敆住佇土粉；求你照你的話拯救我活！26我講起我所行的路，你應我；求你將你的律例教示我！27求你互我明白你教示的路，我就靜靜想你的奇事。28我的心神因為憂苦來消溶；求你照你的話互我勇健(ióng-kiāⁿ)！29求你互我離開奸詐的路，將你的律法恩賜我！30我有揀信實的路，將你的判詞下佇我的面前。31我戀慕你干證的話；耶和華啊，求你呣通互我見誚！32你開闊我的心的時，我就走佇你誡命的路。33耶和華啊，求你將你律例的路指示我，我欲徹底遵守！34求你互我智慧，我就守你的律法，閣欲專心執守。35求你互我行你誡命的路，因為此個路是我所歡喜的。36求你互我的心向你干證的話，無向不義的錢財。37求你互我的目睭越走無看虛假，閣互我佇你的路中來活。38你的奴僕敬畏你，求你為伊堅固你的話！39求你互我所驚的凌辱離開我，因為你的判詞是好。40我欣慕你教示的話；求你佇你的公義互我來活！41耶和華啊，願你照你的話，互你的慈愛，就是你的救恩，臨到我，42我就有話通應彼個凌辱我者，因為我倚靠你的話。43求你互真理的話無一盡離開我的嘴，因為我向望你的判斷。44我欲常常守你的律法，直到永遠。45我欲行佇寬闊的所在，因為我有講究你教示的話。46我亦欲佇君王的面前講論你干證的話，亦無致到見誚。47我欲佇你的誡命中家己快樂；諸個誡命平素是我所疼惜的。48我疼惜你的誡命，我欲對伊抬起手；你的律例我亦欲靜靜想伊。49求你記得對你的奴僕所應允的話，因為你曾互我有向望。50你的話將我救活；我佇患難中，對這得著安慰。51驕傲的人盡在侮慢我，總是我未曾偏離你的律法。52耶和華啊，我記念你對早以來的判詞，就家己得著安慰。53我因為棄拺你的律法的歹人，就大受氣，親像火。54我佇寄腳的厝，平時用你的律例做詩歌。55耶和華啊，我暝間記念你的名，守你的律法。56我得著按呢，是因為我守你教示的話。57耶和華是我的基業；我曾講：我欲守你的話。58我曾專心求你的恩；願你照你的話憐憫我！59我深深想我所行的路，就越轉腳向你干證的話。60我守你的誡命，趕緊無延延。61歹人的索縛纏我，總是我無記得你的律法。62我因為你公義的判斷，半暝欲起來感謝你。63見若敬畏你，及守你的教示的人，我及做伴。64耶和華啊，你的慈愛遍滿地面；求你將你的律例教示我！65耶和華啊，你曾好款待你的奴僕，是照你所講的話。66求你將好的聰明及智識教示我，因為我信你的誡命。67我未受苦以前有行迷路，總是我今守你的話。68你是好，所行亦是好；求你將你的律例教示我！69驕傲的人造作無影話攻擊我，總是我欲專心守你的教示。70的心鈍親像油包密，總是我歡喜你的律法。71我有受苦是做我的利益，因為欲互我學習你的律例。72你所講的律法是做我的利益，贏過千萬個金銀。73你的手創造我，成持我；求你互我智慧，通學習你的誡命！74敬畏你的人看見我就欲歡喜，因為佇你的話我有向望。75耶和華啊，我知你的判斷是公義；你互我受苦是對佇信實。76求你用你的慈愛安慰我，照你對你的奴僕所講的話。77願你的慈悲臨到我，互我活，因為你的律法是我所歡喜的。78願驕傲的人受見誚，因為無理由枉屈我；總是我欲靜靜想你的教示。79願敬畏你的人歸向我，就知你干證的話。80願我的心完全守你的律例，互我不致見誚。81我的心神欣慕你的救恩到昏去，總是佇你的話我有向望。82我因為向望你的話目睭花，講：你甚麼時欲安慰我？83因為我親像佇火薰中的皮袋，總是我無記得你的律例。84你的奴僕的日子有偌多啊？你欲底時審判窘迫我的人？85驕傲的人就是無趁你的律法者，掘陷坑欲害我。86你的誡命一盡誠實；無因端窘迫我，求你幫助我。87險險滅無我佇世間，總是我無放拺你的教示。88求你照你的慈愛互我活，我就欲守你的嘴干證的話。89耶和華啊，你的話安定佇天裡，直到永遠。90你的誠實存到萬代；你建立地，地就長長佇啲。91照你的定例，到今猶佇啲，因為萬物攏是你的差用，92我若呣是歡喜你的律法，就早早佇我的苦難中滅無啦！93我永永無記得你的教示，因為你用這互我活。94我是你的，求你救我，因為我尋你的教示。95歹人當等我，欲滅無我，總是我欲講究你干證的話。96我看所有的完全攏是有限，獨獨你的命令極其開闊。97我疼惜你的律法到怎樣啊！我通日靜靜想。98你的誡命常常及我佇啲，互我比我的對敵卡有智慧。99我比我攏總的先生卡通達，因為我靜靜想你干證的話。100我比老人卡明白，因為我守你的教示。101我禁我的腳一切的歹路無行，互我通守你的話。102我無偏離你的判斷，因為你有教示我。103你的話佇我的上腭(chiūⁿ-kiuⁿ)到偌甜，佇我的嘴比蜜卡甜！104我對你的教示得著明白，所以我怨恨一切的邪路。105你的話做我腳前的燈，做我路上的光。106你公義的判斷，我曾咒誓欲遵守，我決斷按呢行。107我受苦到極；耶和華啊，求你照你的話互我活！108耶和華啊，求你鑒納我的嘴所歡喜獻的謳咾，閣將你的判詞教示我！109我的生命常常抵著危險，猶久我無記得你的律法。110歹人設羅網欲害我，總是我無偏離你的教示。111我將你干證的話做永遠的基業，因為這是我心內所歡喜的。112我互我的心專向你的律例，永遠遵趁，直到路尾。113二樣心的人是我所痛恨；獨獨你的律法是我所疼惜。114你是我閃匿的所在，閣是我的盾牌；我佇你的話有向望。115做歹的人啊，恁著離開我！互我通守我的上帝的誡命。116求你照你的話扶持我，互我活，亦無互我因為所向望的來見誚。117求你扶持我，我就得救，我欲常常對重你的律例。118見若行差路離開你的律例的人，你看輕；因為的詭詐是虛假。119世間的歹人，你攏給除去，親像渣滓；因為按呢我疼惜你干證的話。120我因為驚畏你，我的肉就惙；你的判斷亦互我驚惶。121我秉公行義，求你呣通將我放互壓制我的人！122求你保認你的奴僕，通得著好境遇，莫得互驕傲的人壓制我！123我因為向望你的救恩，及你公義的話致到目睭花。124求你照你的慈愛款待你的奴僕，將你的律例教示我。125我是你的奴僕，求你互我智慧，互我會知你干證的話。126現今當是耶和華行代誌的時，因為人廢無你的律法。127所以，我疼惜你的誡命贏過金，亦贏過好金。128所以你一切的教示，萬事我攏掠做正直；閣我怨恨一切的邪路。129你干證的話是奇妙，所以我的心謹慎執守。130你的話一下開拆就發出光，互戇人通達。131我開嘴直直喘，因為我切切欣慕你的誡命。132求你越轉向我，憐憫我，親像你平常款待許個敬愛你的名的人。133求你用你的話互我的腳步穩當，莫容允甚麼罪惡管轄我。134求你救贖我脫離人的壓制，我就欲守你的教示。135願你互你的面的光照你的奴僕，閣將你的律例教示我。136我的目屎親像溪水啲流，因為無守你的律法。137耶和華，你是公義的；你的判斷亦是正直的！138你所命令干證的話是照公義極其誠實。139我的心熱，親像火燒滅我，因為我的對敵記得你的話。140你的話鍛煉到真精，所以你的奴僕真意愛。141我卑微，互人看輕，總是我無記得你的教示。142你的公義是永遠的公義；你的律法是真實。143我抵著患難憂苦，總是你的誡命是我所歡喜的。144你干證的話永遠是公義；求你互我智慧，我就會活。145耶和華啊，我專心求叫你；求你應我，我欲謹慎守你的律例。146我對你求叫，求你救我！我就欲守你干證的話。147我趁天未光求叫你；佇你的話我有向望。148暝時更猶未深我的目睭已經開，因為欲靜靜想你的話。149求你照你的慈愛聽我的聲；耶和華啊，求你將你的判斷互我會活！150慣練行歹的人迫倚來；離開你的律法遠遠。151耶和華啊，你是近近；你的誡命攏是真實！152我講究你干證的話，早早已經知是你立定到永遠的。153求你看顧我的苦難，來牽救我，因為我無記得你的律法。154求你給我伸冤，救贖我，照你的話互我活。155救恩離開歹人遠遠，因為無尋你的律例。156耶和華啊，你的慈悲是大；求你照你的判斷互我活。157窘迫我的，抵敵我的，真多，總是我無偏離你干證的話。158我看見奸惡的人就真厭惡，因為無守你的話。159你看我怎樣疼惜你的教示！耶和華啊，求你照你的慈愛互我活！160你的話的總根頭是真實；你一切公義的判斷是永遠佇啲。161貴族無因端窘迫我，總是我的心驚畏你的話。162我歡喜你的話，親像人得著多多刣贏的物。163白賊話是我所痛恨所厭賤的；你的律法是我所疼惜的。164我因為你公義的判斷逐日七擺謳咾你。165疼惜你的律法的人有大平安，無一項會纏絆的腳。166耶和華啊，我有啲向望你的救恩，有行你的誡命。167我的心有守你干證的話；諸個話我盡在意愛。168我有守你的教示及你干證的話，因為我一切所行的攏佇你的面前。169耶和華啊，願我求叫的聲透到你的面前，求你照你的話賞賜我智慧。170願我懇求的話到你的面前，求你照你的話牽救我。171願我的嘴唇發出謳咾的話，因為你將你的律例教示我。172願我的舌唱歌謳咾你的話，因為你一切的誡命攏是公義。173願你伸手幫助我，因為我有揀你的教示。174耶和華啊，我切切欣慕你的救恩！你的律法亦是我所歡喜的。175願我活啲，我的神魂就欲謳咾你！願你的判斷幫助我！176我迷路親像拍呣見的羊，求你尋你的奴僕，因為我無記得你的誡命。
