1〔亞薩的詩。〕全能的上帝──耶和華有講出話來召天下，對日出到日落的所在。2對齊(chiâu-chn̂g)全媠的錫安，上帝有發出光。3阮的上帝欲來，決斷無靜靜。有火佇伊的面前啲燒；有風佇伊的四圍真透。4伊欲叫頂面的天及地；為著欲審判伊的百姓，5講：著招集我聖的百姓來我遮，就是許個用祭祀及我立約的人。6諸個天欲顯明伊的公義，因為上帝本身是做審判者。（細拉）7我的百姓啊，恁著聽，我欲講！以色列啊，我欲警戒你；我是上帝，你的上帝！8我無因為你的祭祀責備你；你的燒祭常常佇我的面前。9我無對你的厝取(chhú)公(kang)的牛，亦無對你的(tiâu)取公的山羊。10因為，樹林內的百(pah)獸，千山的精牲攏是我的。11山中的飛鳥，我攏知；曠野的走獸亦攏屬佇我。12我若枵，無欲給你講，因為世界及其中所充滿的攏是我的。13我豈欲食牛牨(káng)的肉？抑是飲山羊牨(káng的血嗎？14你著用感謝做祭獻互上帝，閣著對至高者謝你的願，15佇患難的日著求叫我；我欲救你，你亦欲榮光我。16若是上帝對歹人講：你豈可敢傳我的律例，嘴講起我的約啊？17其實你厭賤教示，將我的話佇你的尻脊(ka-chiah)後。18你看見賊就及伊同心，閣及行姦淫的人相及有份。19你互你的嘴常常講歹話；你的舌造作奸詐。20你坐啲誹謗(húi-pòng)你的兄弟，誣賴你的同胞。21你行諸個事，我靜靜無講，你拍算我抵抵及你一樣；其實我欲責備你，將諸個事排佇你的目睭前。22恁記得上帝的人，著想此個事，免致我將恁拆碎，無人拯救。23見若用感謝獻做祭的就是榮光我；謹慎行的人，我欲互伊看見上帝的救恩。
