1恁義人啊，著因為耶和華來歡喜；正直的人的謳咾是合宜。2恁著彈琴感謝耶和華，用十條弦的瑟謳咾伊。3著對伊唱新的歌，彈到真好，聲音響亮。4因為耶和華的言語正直；凡伊所做的一盡是誠實。5伊歡喜義理及公平；耶和華的慈愛滿滿佇地上。6諸個天對耶和華的話來造；天裡的萬類對伊的嘴的氣來成。7伊聚集海水親像歸堆，收囥深淵佇庫房。8全地著敬畏耶和華！凡若徛起佇世上的攏著驚伊！9因為伊講出就有，伊命令就徛在。10耶和華互列邦的計劃歸佇空空，互眾百姓所想的無功效。11耶和華的計劃永遠徛在；伊的心所想的到萬世代。12認耶和華做伊的上帝的，彼國有福氣！伊揀選做伊的產業的，彼個百姓有福氣！13耶和華對天啲看；伊鑑察攏總的世間人。14伊對伊徛起的所在向外面看地上一切徛起的百姓──15伊是造成眾人的心者，留心佇一切的所做的。16君王會因為兵多得著救；猛人會因為氣力大得著救出。17倚靠馬得著救是無採工；會用伊的大力來救人。18耶和華的目睭看敬畏伊的人，看向望伊的慈愛的人，19欲救的生命脫離死無，保存的活命佇飢荒的時。20阮的心神平素聽候耶和華；伊是做阮的幫助，做阮的盾牌。21阮的心欲倚靠伊來歡喜，因為阮平素倚靠伊的聖名。22耶和華啊，願你的慈愛臨到阮，照阮所向望你的！
