1〔可拉的後裔的詩，交互樂官。〕耶和華啊，你已經施恩佇你的地，雅各受掠的人你救伊倒來。2你赦免你的百姓的罪惡，你遮蓋一切的罪過。（細拉）3你收回你一切的受氣，息你猛烈的受氣。4救阮的上帝啊，求你互阮倒轉，息你向阮的受氣。5你欲受氣阮到永遠嗎？你欲將你的受氣留到萬代嗎？6你豈呣閣將阮救活，互你的百姓因為你來歡喜嗎？7耶和華啊，求你互阮看見你的慈愛，閣將你的救恩賞賜阮。8我願聽全能的耶和華所欲講的；因為伊欲對伊的百姓，及伊聖的百姓講平安；總是呣通閣去濫糝行。9伊的救恩實在近佇驚畏伊的人，互榮光踮佇咱的境內。10慈愛及真實相抵著；公義及平安相唚嘴。11真實對地裡發生；公義對天看落來。12耶和華欲賞賜好物；咱的土地欲出伊的土產。13公義欲行佇伊的頭前，互伊的腳跡成做路。
