1〔亞薩教示的詩。〕上帝啊，你啥事永遠放拺阮？你啥事受氣你草場的羊，親像出火煙？2求你記念你早時所得著的會眾，就是你所贖回、做你的業的支派的，也著記念你平時所徛起的錫安山。3求你行到許個久久拋荒的地，看對敵佇聖所一切所毀壞的。4你的對敵佇你的會內嘩嘩哮；豎的旗做記號。5親像人抬起斧頭，來剉(chhò)樹林的樹。6聖所的內面一切雕刻的，現在用斧頭及鎚(thûi)一盡拍歹。7放火燒你的聖所，拍垃墋你的名所徛起的所在，成做平地。8心內講：咱著一盡毀壞；佇遍地將上帝的會堂攏燒燎去。9阮無看見阮的兆頭，無閣有先知；阮中間也無人知欲到甚麼時！10上帝啊，對敵譏刺欲到甚麼時？仇讎褻瀆你的名欲到永遠嗎？11你為何勼你的手，就是你的正手？求你對你的胸前伸出來，毀滅。12總是上帝對早以來做我的王，佇地裡行拯救。13你曾用你的權能將海分開，拍破水中大動物的頭殼。14你曾摃碎鱷魚的頭殼，將伊互曠野的野獸做食物。15你曾分開水源及河；你曾互長流的江河乾去。16日時屬你，暝時也屬你；光及日頭是你所備辦的。17地上一切的界限是你所設立；夏天及冬天是你所定著。18耶和華啊，求你記得對敵有誹謗，戇的百姓褻瀆你的名。19你的鳩鵻(ka-chui)的生命，呣通交互野獸；你喪鄉人的活命呣通永遠記得。20求你數念所立的約，因為地上黑暗的所在滿滿是強暴的巢穴。21受壓制的人呣通互見誚倒去；困苦喪鄉的人著互謳咾你的名。22上帝啊，求你起來為家己分訴！著記得戇人通日怎樣啲誹謗你。23呣通記得你的對敵的聲；許個起來攻擊你的人的喊嘩(hán-hōa)常常上到頂面。
