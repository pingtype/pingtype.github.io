1〔大衛的詩〕大權能者的子啊，恁著將榮光、氣力歸互耶和華，歸互耶和華！2著將耶和華的名所應該得著的榮光歸互伊，用聖潔的妝飾敬拜耶和華。3耶和華的聲佇水面；榮光的上帝起雷，耶和華佇多多水的頂面。4耶和華的聲有大氣力；耶和華的聲滿滿威嚴。5耶和華的聲拍折柏香樹；耶和華拍碎黎巴嫩的柏香樹。6伊亦互伊趒跳親像牛仔，互黎巴嫩及西連趒(tiô)t跳親像野牛的子。7耶和華的聲互火焰分叉。8耶和華的聲振動曠野；耶和華振動加低斯的曠野。9耶和華的聲互鹿母驚著來生子，亦互樹林的樹葉落光光。見若佇殿內者，攏講榮光。10大水氾濫的時，耶和華坐啲做王；耶和華坐啲做王，直到永遠。11耶和華欲賞賜氣力互伊的百姓；耶和華欲用平安賜福伊的百姓。
