1〔可拉後裔教示的詩，閣是愛慕的歌，交互樂官，調是用百合花。〕我的心淐出好的話；我講起我為著王所做的，我的舌是敏捷的人的筆。2你比世間人卡好看；佇你的嘴滿滿有恩惠；所以上帝賜福你，直到永遠。3大權能者啊，你著佩劍佇腰裡，顯出你的榮光及威嚴！4閣佇威嚴的中間，為著真理、謙卑、公義你坐車進前去，無呣得勝；你的正手欲做通驚的事互你看。5你的箭肉真利，射著王的對敵的心；列邦倒佇你的下面。6上帝啊，你的寶座是永永遠遠的；你的國的權柄是正直的權柄。7你歡喜公義，怨恨不法；所以上帝──你的上帝──用歡喜的油抹你，贏過你諸個同伴。8你的衣裳攏有沒藥、沈香、肉桂的芳；對象牙的王宮有絲弦的樂器互你歡喜。9有王的查某子佇你尊貴婦女的中間；王后用俄斐的金妝飾徛佇你的正旁。10查某囝仔啊，你著聽，著看，著俯耳孔！呣通記得你的百姓及你的老父的家，11王就欲欣慕你的娞；因為伊是你的主，你著拜伊。12推羅的百姓欲來送禮物；百姓中的好額人欲對你求恩。13王的查某子佇王宮內極其榮華；伊的衣服是用金線綉的。14伊欲穿綉花的衣服，受導到王的面前；做伴跟隨伊的在室女亦欲受導到你的面前。15欲歡喜快樂受引導；欲進入王宮。16你的子孫欲續接你的列祖；你欲設立佇全地做王。17我欲互你的名萬代互人記念，所以萬百姓欲永永遠遠感謝你。
