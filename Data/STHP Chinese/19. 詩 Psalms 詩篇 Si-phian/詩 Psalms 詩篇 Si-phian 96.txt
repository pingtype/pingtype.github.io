1恁著向耶和華唱新的歌！全地攏著向耶和華唱歌！2著向耶和華唱歌，祝謝伊的名！日日傳報伊的救恩！3佇列邦的中間講起伊的榮光！佇萬百姓的中間講起伊奇妙的所做！4 因為耶和華做大，應該受極大的謳咾；伊佇眾神明的頂面，應該受敬畏。5因為列邦的上帝攏是虛假；獨獨耶和華創造諸個天。6佇伊的面前有尊貴及威嚴；佇伊的聖所有權能及榮光。7百姓中的逐族啊，恁著將權能榮光，歸互耶和華，歸互耶和華！8用伊的名所應該得著的榮光歸互耶和華，帶禮物來入伊的院。9著用聖潔的妝飾敬拜耶和華；全地佇伊的面前愕愕惙！10佇列邦中著講：耶和華做王！世界堅固，搖動；伊欲照公平審判萬百姓。11願天歡喜，地快樂！願海及其中所充滿的攏出大聲！12願田園及其中所有的攏快樂！彼時，樹林內的樹木攏欲佇耶和華的面前出歡喜的聲。13因為伊來啦，伊來欲審判全地。伊欲照公義審判世界，照伊的信實審判萬百姓。
