1﹝大衛指便雅憫人古實的話，向耶和華唱歌；調用詩偕韻（譯音）。〕耶和華──我的上帝啊，我倚靠你！求你救我脫離一切追趕我的人，救我出來！2驚了伊親像獅拆裂我，拆到碎碎，無拯救我者。3耶和華──我的上帝啊，我若行此個，若有罪惡佇我的手，4我若用歹報彼個及我和好的人──其實連彼個無緣故及我做對敵的人，我亦有救伊，5就出在對敵追我，到趇(jip)著，將我的生命踏佇土腳，將我的榮光下佇土粉。（細拉）6耶和華啊，求你佇你的受氣中起來，絔(peh)起來徛，抵當我的對敵的大受氣！求你為著我來醒！照你所定著來審判！7願列邦的會圍你！願你倒轉佇高位佇的頂面！8耶和華審判眾百姓；耶和華啊，求你判斷我照我的義及我心內的正直。9願歹人的歹到遮息(chia-soah)！義人你互伊徛在！因為公義的上帝鑑察人的心腸。10我的盾牌在佇上帝；伊拯救心內正直的人。11上帝是公義的審判司，亦是日日發出受氣的上帝。12人若呣反悔，伊欲磨伊的刀，伊有張伊的弓，備辦便便。13伊備辦會互人死的家私；伊所射的箭是火箭。14你看，歹人圖謀奸惡，懷孕毒害，生出虛假。15伊開窟，掘(kut)互伊深，竟然跋落佇伊所開的陷坑。16伊的毒害欲倒轉到伊的頭殼；伊的強暴欲落佇伊的頭殼頂。17我欲照耶和華的公義感謝伊，閣謳咾至高耶和華的名。
