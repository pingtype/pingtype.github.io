1耶和華吩咐摩西講：2「你著命令以色列人講：『我的禮物，就是獻互我做芳芳諸個火祭的食物，恁著照日期謹慎獻互我』；3閣著給講：恁著獻互耶和華的火祭，就是無瑕疵、未滿年的羊牨仔，逐日二隻，做久長獻的燒祭。4早起時著獻羊仔一隻，黃昏的時著獻羊仔一隻；5閣著獻幼麵粉伊法十份一，及調和夾好的油一欣四份一，做素祭。6這是佇西奈山所定著做常常獻的燒祭，就是獻互耶和華做芳芳的火祭。7為著此一隻羊仔，著續獻灌奠的酒一欣四份的一份。佇聖所中，你著將厚的酒獻互耶和華做灌奠。8下昏時，著獻第二隻羊仔，親像早起時的素祭也親像伊的灌奠，獻伊互耶和華做芳芳的火祭。」9「閣佇安息日，著獻二隻無瑕疵、未滿年的羊牨仔，也用調和油的幼麵粉伊法十份的二份做素祭，及伊的灌奠。10這是逐個安息日的燒祭；彼個常常獻的燒祭，及伊的灌奠以外。」11「逐月的初一，恁著獻燒祭互耶和華，就是牛牨仔二隻，綿羊牨一隻，無瑕疵、未滿年的羊牨仔七隻。12為逐隻牛牨仔，著用調和油的幼麵粉伊法十份的三份做素祭；為彼隻羊牨也著用調和油的幼麵粉伊法十份的二份做素祭；13為著逐隻羊仔著用調和油的幼麵粉十份的一份做素祭及芳芳的燒祭，是獻互耶和華的火祭。14伊的灌奠著用酒，為著一隻牛牨仔用半欣，為著一隻羊牨用一欣的三份一，為著一隻羊仔就用一欣的四份一。這是逐月的燒祭，一年的中間逐月著按呢。15閣著用一隻山羊牨做贖罪祭，獻互耶和華；著佇常常獻的燒祭及伊的灌奠以外來獻伊。」16「正月十四日是耶和華的過節。17此月十五日是節筵，著食無酵餅七日久。18佇伊的頭一日著有聖會；攏呣通做勞動的工。19你著獻火祭做燒祭互耶和華，就是牛牨仔二隻，綿羊牨一隻，未滿年的羊牨仔七隻，恁攏著用無瑕疵的。20的素祭，用調和油的幼麵粉；為著一隻牛牨獻十份三；為著一隻羊牨獻十份二；21為著彼七隻羊仔，逐隻著獻十份一。22閣獻一隻山羊牨做贖罪祭，給恁贖罪。23恁獻諸個，著佇早起時的燒祭，就是常常獻的燒祭以外。24連連七日久，逐日照此個例用芳芳的火祭的食物獻互耶和華，著佇常常獻的燒祭及伊的灌奠，以外來獻。25第七日恁著有聖會，攏呣通做甚麼勞動的工。」26「七個七日節，起頭熟的土產，恁獻新的素祭互耶和華的日，著有聖會；攏呣通做勞動的工。27恁著獻芳芳的燒祭互耶和華，就是牛牨仔二隻，綿羊牨仔一隻，未滿年的羊牨仔七隻。28的素祭用調和油的幼麵粉；為著一隻牛牨獻十份三；為著一隻羊牨獻十份二；29為著彼七隻羊仔，逐隻著獻十份一。30閣獻一隻山羊牨給恁贖罪。31恁著獻諸個，及伊的灌奠佇常常獻的燒祭及伊的素祭以外，恁攏著用無瑕疵的。」
