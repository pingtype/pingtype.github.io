1耶和華吩咐摩西、亞倫講：2「耶和華所命令律法的條例是按呢講：你著吩咐以色列人，用一隻純全無瑕疵、未曾掛軛，赤色的牛母牽到你遮，3你著將伊交互祭司以利亞撒；通帶出營外，人就刣牛佇伊的面前。4祭司以利亞撒著用指頭仔提伊的血淡薄，向會幕前灑血七擺。5著有一人佇祭司的目睭前燒母的牛仔；就是燒伊的皮、伊的肉、伊的血、伊的糞(pùn)。6祭司著將柏香柴、牛膝草、朱紅色綿攏佇燒牛的火中。7祭司著洗伊的衫，用水洗身軀，然後入營，祭司欲無清氣到下昏。8燒牛仔的人著用水洗伊的衫，用水洗身軀，欲無清氣到下昏。9著有一個清氣的人收拾牛母的灰(hu)，下佇營外清氣的所在，留啲做以色列會眾除去垃墋的水。這也是除去罪。10收拾牛母的灰的人著洗伊的衫，欲無清氣到下昏。這欲互以色列人及寄腳佇in中間的外人做永遠的例。」11「摸著人的身屍的，就欲七日久無清氣。12彼人到第三日著用彼個水清氣本身，到第七日才清氣。伊若佇第三日無清氣本身，到第七日就無清氣。13見若摸著人的身屍、無清氣家己的，就拍垃墋耶和華的會幕，此個人著對以色列中剪除；因為除去垃墋的水無灑佇伊的身軀，伊就無清氣，伊的無清氣猶久佇伊。14「人死佇布棚內彼個條例是按呢：見若入彼個布棚，及一切佇布棚內的，攏著無清氣七日久。15見若掀開的器具，就是蓋無蓋密的，也是無清氣。16無論甚麼人佇田野摸著互刀刣死的，抑是身屍，抑是人的骨頭，抑是墳墓，就七日久無清氣。17著為著此個無清氣的人提淡薄所燒除去罪的火灰下佇器具內，倒活水佇彼頂面。18著有一個清氣的人提牛膝草搵(ùn)佇此個水，將水灑佇布棚，及攏總的器具以及彼內面的人，閣灑摸著骨頭的，抑是摸著受刣的，抑是摸著死屍的，抑是摸著墳墓的。19第三日及第七日，清氣的著給彼個無清氣的灑水，到第七日通互伊清氣。彼人著洗衫，用水洗身軀，到下昏才清氣。20「總是彼個無清氣的人也無清氣家己的，著對會中剪除伊，因為伊拍垃墋耶和華的聖所。除去垃墋的水無灑佇伊的身軀，伊是無清氣的人。21這欲給做永遠的例。閣彼個給人灑除去垃墋的水，彼人著洗伊的衫。見若摸彼個除去垃墋的水的，的確無清氣到下昏。22見若無清氣的人所摸著的就無清氣；摸著伊的，的確無清氣到下昏。」
