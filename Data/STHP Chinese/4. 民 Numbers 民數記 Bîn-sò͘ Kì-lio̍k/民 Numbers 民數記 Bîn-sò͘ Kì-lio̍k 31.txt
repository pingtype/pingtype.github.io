1耶和華吩咐摩西講：2「你著攻擊米甸人替以色列人報仇，後來你欲倒祖。」3摩西吩咐百姓講：「著對恁中間備辦人帶家私出去攻擊米甸，通佇米甸人的身上為耶和華報仇。4著對以色列眾支派的中間，逐支派著差一千人去交戰。」5就對以色列諸個族中，逐支派出一千人，共一萬二千人，帶家私備辦交戰。6摩西就差每支派一千人去交戰，及祭司以利亞撒的子非尼哈去交戰；非尼哈手提聖所的器具及歕大聲的號頭。7照耶和華所命令摩西的，及米甸人交戰，一盡刣死的查甫丁。8佇所刣死的人的中間，也刣死米甸諸個王，就是以未、利金、蘇珥、戶珥、利巴，米甸五個王，閣用刀刣死比珥的子巴蘭。9以色列人掠米甸的婦仁人及的囝仔，也將i切的精牲、一切羊群，及一切的財物攏搶來，做搶物，10閣用火燒所徛起的地，許個城及所有的營盤，11將一切所搶的、所掠的，人及精牲攏帶來，12將所掠的人，以及所搶所提的物，攏帶到摩押的平洋，佇約但河邊及耶利哥相對的營盤，交互摩西及祭司以利亞撒，及以色列的會眾。13摩西及祭司以利亞撒，及會眾攏總的首領，出去營外迎接。14摩西受氣許個對交戰倒來的軍長、千總、百總，15摩西對講：「恁留諸個婦女猶活啲嗎？16看啊，趁巴蘭的計謀，互以色列人佇毗珥的事得罪耶和華，致到耶和華的會眾抵著瘟疫。17今著刣死細子中攏總的查甫囝仔，也刣死許個已經及查甫人同房的婦仁人。18總是許個未及查甫人同房的查某囝仔，恁通為家己留的活命。19恁著紮營佇營外七日久；見若刣人的，見若摸著受刣，著佇第三日，第七日，清氣家己，也著清氣恁所掠來的人，20論到所有的衣服、抑是皮做的、抑是山羊毛織的，抑是柴做的物，攏著清氣伊。」21祭司以利亞撒對交戰倒來的軍隊講：「耶和華所命令摩西律法的條例就是按呢：22總是金、銀、銅、鐵、錫、鉛，23見若會擋得火的物，恁著互伊經過火就成做清氣，總是著閣用除去污穢的水清氣伊；見若擋得火的物，恁著互伊經過水。24第七日，著洗恁的衫，恁就清氣，才通入營。」25耶和華吩咐摩西講：26「你及祭司以利亞撒，及會眾諸個族長，著算所搶掠的，無論人及精牲的數額。27所搶來的著分做二份：一份互出去交戰的精兵，一份互全會的眾人。28著對出戰的兵丁抽物來進貢耶和華，見若人、牛、驢、羊群，每五百抽一。29對彼半的中間，著抽出伊來互祭司以利亞撒，做舉祭(kú-chè)互耶和華。30對以色列人彼一半的中間，就是對人、牛、驢、羊群，攏總的精牲，每五十抽一，交互顧守耶和華會幕的責成的利未人。」31摩西就及祭司以利亞撒照耶和華所命令摩西的來行。32所搶的物，就是兵丁所搶用剩的：羊六十七萬五千隻；33牛七萬二千隻；34驢六萬一千隻；35人三萬二千，就是呣曾及查甫人同房的查某囝仔。36出去交戰的人的份額，就是所得著的彼半，共有羊三十三萬七千五百隻，37對中間抽來進貢耶和華的羊，六百七十五隻；38牛三萬六千隻，對中間抽來進貢耶和華的，七十二隻；39驢三萬連五百隻，對彼中間抽來進貢耶和華的，是六十一隻；40人一萬六千，對彼中間抽來進貢耶和華的，是三十二個。41摩西將進貢的物，就是歸互耶和華的舉祭，交互祭司以利亞撒，是照耶和華所命令摩西的。42以色列人所得著彼一半，就是摩西對交戰的人分來互的。（43會眾彼一半有：羊三十三萬七千五百隻；44牛三萬六千隻；45驢三萬連五百隻；46人一萬六千個。）47對以色列人的一半無論是人是精牲，摩西每五十抽一，交互顧守耶和華會幕的責成的利未人，是照耶和華所命令摩西的。48管理軍隊諸個官，就是千總、百總，攏來就近摩西，49對摩西講：「奴僕所管的兵已經點算總額，阮中間無減少一人。50今阮將逐人所得著的金器、鍊仔、手環、拍印仔的手指、耳鈎、掛頷頸的珠鍊仔，攏帶來做禮物獻互耶和華，通佇耶和華的面前為著阮本身贖罪。」51摩西及祭司以利亞撒就收的金，就是逐樣拍好的手飾。52千總、百總所獻互耶和華的金共有一萬六千七百五十舍客勒。53因為逐個兵丁攏有為著家己搶財物。54摩西及祭司以利亞撒收千總、百總的金，就帶入會幕，佇耶和華的面前做以色列人的紀念。
