1以色列家啊，著聽此個話就是我所論到恁的哀歌：2以色列百姓跋倒，閣起來；受佇地裡，無人扶伊起來。3因為主耶和華按呢講：以色列家的城出一千人者，只有剩一百；出一百者，只有剩十者。4因為耶和華對以色列家講：恁著尋我，就得著活。5莫得尋伯特利，莫得入吉甲，莫得過去別是巴；因為吉甲的確互人掠，伯特利也欲歸佇無。6恁著尋耶和華，就得著活，驚了伊親像火發出佇約瑟的家，燒佇伯特利，無人拍熄。7恁諸個互公平變做茵蔯(in-tîn)，將公義佇地裡的，8恁著尋彼個造昴星及參星，互死蔭變做早起時，互日時變做黑暗暝，叫海水來傾佇地裡的──伊的名是耶和華；9伊互強猛的忽然抵著敗無，致到衛所抵著敗無。10諸個人怨恨彼個佇城門責備人者，厭惡彼個講正直話者。11因為恁踏喪鄉人，勒索伊的麥；所以恁用雕琢(tiau-tok)的石起厝，總是得著徛佇彼內面；栽種好的葡萄園，也無通飲伊的酒。12因為我知恁的罪過怎樣的多，恁的歹怎樣的大。恁歹款待義人，受賄賂，佇城門口冤枉喪鄉人。13所以通達的人看見此號時勢，欲靜靜無講話，因為時勢真歹。14恁著求好，呣通求歹，互恁得著活。按呢，耶和華──萬軍的上帝欲及恁佇啲照恁所講。15著怨恨歹，愛好，佇城門行公義的審判；豈採耶和華──萬軍的上帝欲施恩佇約瑟剩的百姓。16所以主萬軍的上帝──耶和華按呢講：佇一切開闊的所在欲有哀哭；佇逐條街路欲有人講：慘啊！慘啊！閣欲叫作田人來啼哭，叫唱哀歌者來哀哭。17佇攏總的葡萄園也欲哀哭，因為我欲對你中間經過。這是耶和華講的。18恁向望耶和華的日者有災禍啊！恁啥事向望耶和華的日啊？彼日是暗，呣是光，19是親像人閃避獅來走閣抵著熊，入厝手倚壁，就互蛇咬著。20耶和華的日豈呣是暗暗無光？黑暗無光明嗎？21我厭惡看輕恁的節期，也無歡喜恁的嚴肅會。22恁雖然獻燒祭及恁的素祭互我，我也無歡喜，恁獻肥的精牲做謝恩祭，我無欲監納。23著互恁唱歌的聲離開我，因為恁彈琴的調我無欲聽。24獨獨著互公平親像大水直直流，互公義親像長流的江河。25「以色列家啊，恁佇曠野四十年，有用祭祀及禮物獻互我無？26恁扛恁的王西屈及恁的像基勻，就是恁的上帝的星，為著本身所造的。27所以我欲互恁受掠到大馬色的外面。」這是耶和華講的，伊的名是萬軍的上帝。
