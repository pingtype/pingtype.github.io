1佇錫安無掛慮者，佇撒瑪利亞山掠做穩當者，佇萬國中做第一國的首領，就是以色列家所歸倚者，有災禍啊！2恁著去甲尼來看，對遐去到大城哈馬，閣落去非利士的迦特，豈有卡贏諸個國嗎？的境界比恁的境界卡闊嗎？3恁家己掠做降災禍的日猶久遠，互暴虐的座位近倚。4恁倒佇象牙的眠床，撐佇坑床，食羊群中的羊仔，及(tiâu)內的牛仔:5彈琴彈瑟，唱拉閒的歌曲，為家己做樂器，親像大衛；6用碗飲酒，用上好的油家己抹，總是無為約瑟的敗壞擔憂。7所以欲佇受掠的人的中間代先受掠；撐佇坑床的人的宴樂欲無去。8萬軍的上帝──耶和華講，主耶和華指家己來咒誓講：我厭賤雅各的榮華，怨恨伊的宮殿；因為，按呢我欲將城及其中所有的攏交付對敵。9彼時，若剩十人佇一間厝，亦攏欲死。10死人的皆親，就是燒伊的身屍者，給伊扶起來欲帶伊的屍骸出厝外，就問內房的人講：「你遐猶有人無？」伊應講：「無」；伊就講：「呣通出聲，因為咱呣通講起耶和華的名。」11看啊，耶和華出命令，拍大間厝互伊碎碎，拍細間厝互伊裂裂開。12馬豈會跑佇石磐頂嗎？人豈會用牛犁佇遐嗎？恁竟然互公平變做苦膽，互公義的果子變做茵蔯。13恁歡喜虛假的事，也講：阮豈呣是用家己的氣力取二支角嗎？14耶和華、萬軍的上帝講：看啊，以色列家，我欲興起一國攻擊恁；欲苦楚恁，對入哈馬的路到亞拉巴的溪。
