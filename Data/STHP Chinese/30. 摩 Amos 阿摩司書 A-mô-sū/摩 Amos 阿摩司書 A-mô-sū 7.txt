1主耶和華互我看見一項：看啊，給王割草了後，草閣發生；抵仔閣發的時，伊互草蜢出。2草蜢食完彼個境內青翠的物，我就講：「主耶和華啊，求你赦免；雅各豈可徛會住啊？因為伊是微細。」3耶和華為此個事退悔，耶和華閣講：「此個事無欲成。」4主耶和華閣互我看見一項：看啊，主耶和華叫火來責罰，火一盡燒深淵，亦欲吞食地。5我就講：「主耶和華啊，求你停止；雅各豈可徛會住啊？因為伊是微細。」6耶和華為此個事退悔，主耶和華閣講：「此個事也無欲成。」7伊閣互我看見一項：看啊，有一鑆牆是照繩線起的，主徛佇彼頂面手提繩線。8耶和華對我講：「阿摩司啊，你看見甚麼？」我講：「看見繩線。」主講：「看啊，我欲牽繩線佇我的百姓以色列中，我無欲閣寬恕。9以撒的山頭壇欲拋荒，以色列的聖所欲荒廢。我欲起來，用刀攻擊耶羅波安的家。」10當時伯特利的祭司亞瑪謝差人到以色列王耶羅波安遐，講：「阿摩司佇以色列族中計謀攻擊你；此個地方堪得伊講諸個話；11因為阿摩司按呢講：『耶羅波安欲互刀刣死，以色列百姓決斷欲受掠離開本所在。』」12亞瑪謝閣對阿摩司講：「你此個先見啊，去啊，著走去猶大地，佇遐趁食，佇遐做先知，13總是呣通閣佇伯特利講先知話；因為佇遮有王的聖所，有王家的宮殿。」14阿摩司就對亞瑪謝講：「我本呣是先知，亦呣是先知的子。我是飼精牲的人，閣是治理桑材樹者。15我啲顧羊群的時，耶和華揀召我，耶和華對我講：『去啊，對我的百姓以色列宣傳。』16今你著聽耶和華的話。你講：『呣通宣傳來攻擊以色列，呣通講話來攻擊以撒的家。』17所以耶和華按呢講：『你的某欲佇城內做娼妓，你的子查某子欲死佇刀下；你的地人欲用索量來分伊，你本身欲死佇污穢的所在。以色列百姓決斷欲受掠離開本所在。』」
