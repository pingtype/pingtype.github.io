1做長老的批寄互受揀選尊貴的婦仁人及伊的子兒，是我佇真理所疼的；閣呣若我，見若識真理的亦攏是按呢。2疼恁是為著真理，此個真理就是佇咱的，也欲永遠及咱佇啲。3恩典、憐憫、平安對父上帝，也對父的子耶穌基督佇真理及疼痛欲及咱佇啲！4我真歡喜，因為抵著你的子兒有佇真理來行的，照咱對父領受的命令。5尊貴的婦仁人啊，今我求你，呣是親像寫新的命令互你，是咱對起頭所有的，就是大家著相疼。6咱照伊的命令來行，這就是疼。恁趁伊來行照恁對起頭所聽見的，這就是彼個命令。7因為有多多迷惑人的出來入世間，就是呣認耶穌基督佇肉體來的；此個就是彼個迷惑人的、也是對敵基督的。8恁著謹慎家己，免得恁失落咱所著磨的，通得著滿足的報賞。9見若進前也無佇基督的教示的，無有上帝；佇彼個教示的，就有父及子。10若有人到恁遐，也無傳此個教示，就呣通接納伊入厝，也呣通給伊請安；11因為給伊請安的，有份佇伊的歹所行。12我有多多項欲寫互恁，呣愛用紙及墨，是向望到恁遐，當面相及講，互恁的歡喜充滿。13你受揀的姊妹的子兒攏給你請安。
