1彼個及我講話的使者閣來叫我醒，親像人啲睏受叫醒一樣。2伊給我講：「你看見甚麼？」我講：「我看見，看啊，有一個燈台，是歸支用金做的，頂面有一個油櫃，燈台頂有七盞燈，頂面的燈盞，有七條管。3閣有二欉的橄欖樹，一欉佇油櫃的正旁，一欉佇油櫃的倒旁。」4我問及我講話的使者講：「我的主啊，諸個是甚麼？」5及我講話的使者應我講：「你呣知諸個是甚麼嗎？」我講：「我的主啊，我呣知。」6伊應我講：「這是耶和華吩咐所羅巴伯的話。講：呣是用權勢，呣是用能力，就是用我的神。這是萬軍的耶和華講的。7大山啊，你是甚麼？佇所羅巴伯的面前，你欲成做平地。伊欲互厝角頭的石出來，閣有大歡喜的聲叫講：『恩惠，恩惠歸伊！』」8耶和華的話閣臨到我講：9所羅巴伯的手有下此間殿的地基，伊的手亦欲完此個工，你就知萬軍的耶和華差我到恁遮。10是誰看輕此個小可事的日啊？此七個是耶和華的目睭，往來佇全地，看見所羅巴伯的手提繩線就歡喜。」11我閣問伊講：「此個燈台左右二欉橄欖樹是甚麼意思？」12我閣問伊講：「橄欖樹的二枝對二條金的管流出金油是甚麼意思？」13伊應我講：「你呣知諸個是甚麼意思嗎？」我講：「我的主啊，我呣知。」14伊講：「這是二個受抹油者徛佇普天下的主的邊仔。」
