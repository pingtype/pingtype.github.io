1「你做會幕著用十幅的帳(tiùⁿ)。諸個帳是用過紡(kè-pháng)的幼苧及藍色、紫色、朱紅色的料，也用奇巧的工織成兵來做的。2每幅帳著長二十八肘，闊四肘，帳攏著一樣的寸尺。3此五幅帳著逐幅相連；彼五幅帳也著逐幅相連。4佇此個相連的帳路尾幅的邊仔著做藍色的紐襻(liú-phàn)；佇彼個相連的帳(tiùⁿ)路尾幅的邊仔亦著按呢做。5你佇此領帳做五十個紐襻(liú-phàn)；閣佇第二領帳，相連的邊仔，也做五十個鈕襻，紐襻攏著二個二個相對。6閣著做五十個金鈎(kau)來鈎(kau)，互帳相連，就成做一個會幕。7「你著用山羊毛織十一幅的帳，做會幕頂的布棚(pò͘-pîⁿ)。8每幅帳著長三十肘，闊四肘；十一幅帳攏著一樣的寸尺。9著將五幅帳連做一幅，閣將六幅帳連做一幅，彼個第六幅的一半互伊垂落佇布棚的頭前。10佇此個相連的帳路尾幅的邊仔著做五十個紐襻；佇彼個相連路尾幅的邊仔也做五十個紐襻(liú-phàn)。11閣著做五十個銅鈎，鈎佇紐襻，互布棚連做一個。12布棚的帳所剩垂落來，就是所剩彼個半幅帳(tiùⁿ)，著垂佇會幕後。13布棚的帳所剩的長，此旁一肘，彼旁一肘，著垂佇會幕的雙旁來遮伊。14閣著用染紅公的羊皮做布棚的蓋；閣用海狗皮做蓋佇頂面。15「你著用皂莢柴做會幕豎的板。16豎的板長十肘，闊一肘半；17逐塊板著有二個榫相排。會幕一切的板攏著照按呢做。18著做會幕的板，南旁的南勢二十塊板(pán)。19佇諸個二十塊板的下面著做四十個銀臼(khū)，一塊板的下面有二個臼(khū)來穿伊二支榫sún)。，閣一塊板的下面也有二個臼來穿伊二支榫(sún)。20會幕第二面，就是北面，也著做板二十塊，21及的銀臼四十個；此個板的下面有二個臼，彼個板的下面也有二個臼。22會幕的後面，就是西面，著做六塊板。23會幕後面的二個角頭著做二塊板。24板的下長二個相同，直到頂面第一個環攏是完整的；二塊攏是按呢欲做角頭的路用。25著有八個板及十六個銀臼；此個板的下面有二個臼，彼個板的下面也有二個臼(khū)。26「你著用皂莢柴(chō-kiap-chhâ)做橫楗(hoâiⁿ-kông)：27為著會幕此旁的板做五支，為著會幕彼旁的板做五支，閣為會幕後的西面做五支。28板的對中彼支橫楗，著對此頭透到彼頭。29板著用金包，閣著做板的金環來套楗；楗也著用金包。30著照佇山頂指示你的款式起會幕。31「你著用藍色、紫色、朱紅色的料，及過紡的幼苧織帳簾，此個帳簾用奇巧的工織成兵來做的。32你著用皂莢柴做四支柱，用金包伊來吊帳簾，柱的鈎(kau)著金的，柱佇四個銀臼頂(khut-éng)。33你吊帳簾著佇的下底的所在，將法櫃扛入帳簾內；此個帳簾是給恁隔開聖所及至聖所。34閣著將施恩所安佇至聖所內的法櫃頂，35你著用桌下佇帳簾外，也用燈台下佇會幕的南勢；及桌相對，彼個桌著下佇北勢。36「你著用藍色、紫色、朱紅色的料，及過紡的幼苧，用綉花的工做布棚門的門簾。37著用皂莢柴給門簾做五支柱，用金包伊。柱的鈎(kau)著金的；閣著給柱鑄五個銅臼。」
