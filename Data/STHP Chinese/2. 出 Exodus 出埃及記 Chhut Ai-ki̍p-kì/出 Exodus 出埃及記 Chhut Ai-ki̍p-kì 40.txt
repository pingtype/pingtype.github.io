1耶和華吩咐摩西講：2「正(chiaⁿ)月初一，你著起聚集的會幕，3你著下法櫃佇彼內面，用帳簾遮截伊。4扛桌入去，排設頂面的物。扛燈台入去，點伊的燈。5扛燒香的金壇下佇法櫃前，掛會幕門的門簾。6將燒祭的壇下佇聚集的會幕門前。7 將洗盪(sóe-tn̄g)的盆下佇會幕及壇的中間，貯(tóe)水佇盆內。8閣佇四圍徛(khiā)場帷(tiûⁿ-ûi)，掛場門的門簾。9用抹的油抹會幕及其中凡所有的，分別伊及攏總的器具做聖，伊就做聖。10閣抹燒祭的壇及伊攏總的器具，分別壇做聖，壇就做至聖。11也著抹洗盪的盆，分別伊做聖。12閣著導亞倫及伊許個子到會幕門前，用水給洗。13也給亞倫穿聖衫，閣用油抹伊，分別伊做聖，互伊做祭司來服事我；14閣導伊許個子來，給穿內袍。15著給抹油親像抹老父一樣，互做祭司來服事我。受抹油欲永遠做祭司，到逐世代。」16摩西按呢行，攏是照耶和華所吩咐伊的來行。17第二年正月初一，會幕就竪(khiā)起來。18摩西竪(khiā)會幕，下許個臼，竪(khiā)許個板，串許個橫楗(hoâiⁿ-kông)竪許個柱。19佇會幕頂搭布棚，將布棚的蓋(kòa)蓋(khàm)佇伊的頂面，是照耶和華所吩咐摩西的。20閣用律法下佇櫃內，用槓串佇櫃裡，下施恩所佇櫃頂。21扛櫃入會幕，掛遮截的帳簾，遮截法櫃，是照耶和華所吩咐摩西的。22閣將桌下佇會幕內，佇會幕的北勢，佇帳簾外。23彼頂面用餅排佇耶和華的面前，是照耶和華所吩咐摩西的。24閣下燈台佇會幕內，及桌相對，佇會幕的南旁，25佇耶和華的面前點燈，是照耶和華所吩咐摩西的26閣下金壇佇會幕內的帳簾前，27佇彼頂面燒芳料的香，是照耶和華所吩咐摩西的，28閣掛會幕門的門簾。29佇聚集的會幕門前，下燒祭的壇，將燒祭及素祭獻佇彼頂面，是照耶和華所吩咐摩西的。30下洗盪的盆佇會幕及壇的中間，盆內貯水，通洗盪。31摩西及亞倫及伊許個子佇遐洗手洗腳。32入會幕的時抑是就近壇的時，就洗，是照耶和華所吩咐摩西的。33佇會幕及壇的四圍徛(khiā)帳帷，也掛帳帷門的門簾。按呢，摩西就完工。34 彼時，雲遮蓋會幕，耶和華的榮光充滿會幕。35摩西會入會幕；因為雲停佇彼頂面，閣耶和華的榮光充滿佇會幕。36雲對會幕收上去的時，以色列人就起身行的路站；37雲若無收上去，就無起身行，直直到雲收上去(chiūⁿ-khì)。38日時，耶和華的雲佇會幕頂；暝時，彼中間有火，佇以色列全家的目睭前。佇所行的路站攏是按呢
