1耶和華佇埃及地對摩西、亞倫講：2「此月著做恁的正(chiaⁿ)月，做年年的頭一月。3恁著對以色列的全會講：本月初十日，逐人著照老父的家取羊仔，一家一隻。4若是一家的人甚少，一隻羊仔食了，伊著及隔壁的厝邊照人額(lâng-gia̍h)相及取一隻。恁備辦羊仔，著按算逐人所會食的量。5恁的羊仔著無瑕疵(hâ-chhû)的、未滿年(bē-moá-nî)的羊牨(káng)仔，恁著對綿羊中，抑是山羊中取伊，攏通。6恁著留到本月十四日，黃昏的時，以色列全會的眾人著刣羊仔。7著取淡薄血，抹(boah)佇食羊仔彼間厝雙旁的門竪(khiā)及門楣(bâi)。8彼暝著食羊仔的肉；用火煏(pek)伊，及無酵餅(bô-kàⁿ-piâⁿ)苦菜參啲食。9呣通生生食(chhiⁿ-chhiⁿ-chia̍h)，決斷呣通用水煮，著用火煏(pek)，頭、腳、及五臟，攏著食。10攏呣通留過早起；若留到過早起，著用火燒。11恁著按呢食伊，腰縖帶，腳穿鞋，手攑柺仔，也著趕緊食；這是耶和華的過節。12因為彼暝我欲遍行埃及地，拍死埃及地一切頭上生的，無論人及精牲，閣欲審判埃及一切的上帝。我就是耶和華。13此個血佇恁所徛起的厝欲做恁的記號；我一下看見此個血，就對恁去。我拍埃及地的時，災禍無到佇恁來滅恁。」14「恁著用此日做紀念，守伊做耶和華的節，恁著代代守此個節做永遠的例。15恁著食無酵餅七日久。頭一日著對恁逐間厝除去酵(kàⁿ)；因為對頭一日，到第七日，凡若食有酵的，欲對以色列中除去。16頭一日恁著有聖會，七日也著有聖會。此二日，除去備辦逐人所著食的以外，無論甚麼工攏呣通做。17恁著守無酵節，因為我扺扺佇彼日導恁的軍隊對埃及地出來。所以，恁著守此日，逐世代做永遠的例。18對正月十四下昏(ê-hng)，到二一下昏，恁著食無酵餅。19佇恁逐間厝，七日內呣通有酵；因為見若食有酵的物，無論是寄腳的，抑是本地的，彼人著對以色列會中除去。20有酵的物，恁攏呣通食；佇恁一切徛起的所在著食無酵餅。」21摩西就叫以色列眾長老來，給講：「恁逐人著照家口((ke-kháu))取羊仔，刣伊做過節。22恁著提一把的牛膝草(gû-chhek-chháu)，搵盆內(ùn-phûn-lāi)的血，用盆內的血抹門楣((khiā))及雙旁的門豎((bâi))。恁無論甚麼人呣通對伊的厝出門，直到明仔早起。23因為耶和華欲遍行拍死埃及人，伊看見血佇門楣及雙旁的門豎，耶和華就欲過彼個門，呣准滅生命的入恁的厝，來拍死恁。24此個事，恁著守伊，做恁及恁的子孫永遠的例。25後來，恁到耶和華照伊所應允賞賜恁彼個地，就著守此個禮。26恁的子兒若問恁：『為啥事行此個禮？』27恁就著講：『這是耶和華過節的祭。當以色列人佇埃及的時，伊拍死埃及人，過以色列人的厝，救咱逐家。』」對按呢百姓俯頭(àⁿ-thâu)敬拜。28以色列人就去按呢行，耶和華所吩咐摩西、亞倫的照按呢行。29到半暝，耶和華將埃及地所有的大子，就是對坐位的法老的大子，到監犯(kaⁿ-hoān)的大子，以及頭水生的精牲，一盡刣死。30法老及一切的人臣，及埃及的眾人，暝時攏起來。佇埃及有大啼哭的聲，因為無一家無死人。31法老透暝召摩西、亞倫，講：「起來！及以色列人著對我的百姓中間出去，照恁所講的，去服事耶和華！32照恁所講的，連羊群牛群帶帶去！也著給我祝福。」33埃及人迫百姓，教緊緊出的地，講：「阮攏死啦。」34百姓就提無酵的生麵(chhiⁿ-mī)，將摶麵(chhiau-mī)的器具包佇衫內，背佇肩頭頂(keng-thâu-téng)。35以色列人照摩西的話行，對埃及討銀器、金器及衣裳(i-chiûⁿ)。36耶和華互百姓得著恩典佇埃及人的面前，照所討的互。對按呢搶埃及人。37以色列人對蘭塞(lân-sek)去疏割(so-kat)；除囝仔以外，步行(pō-kiâⁿ)的大(toā)人約有六十萬。38閣有多多雜族的人，也有羊群牛群多多精牲，及上(chiūⁿ)去。39用埃及帶出來的生麵煏做無酵餅。無發酵是因為受迫出埃及，會延迁(iân-chhiân)得，也無為家己備辦甚麼食(chia̍h)物。40以色列人出外佇埃及四百三十年。41到四百三十年滿抵抵彼日，耶和華的軍隊攏對埃及地出來。42此暝(chit-mî)著為耶和華守伊；因為伊導出埃及地，這是耶和華的暝，是以色列眾人代代所著守的。43耶和華對摩西、亞倫講：「過節的例是按呢：外邦人攏呣通食伊。44獨獨逐人用銀買的奴僕，已經給伊行割禮就通食。45寄腳的及倩(chhiàⁿ)工人攏呣通食。46著佇一間厝食伊；一塊肉也呣通帶出厝外。伊的骨一支也呣通拍折(chih)。47以色列全會攏著守伊。48若有外族人出外佇恁中間，愛守過節來服事耶和華，伊所有的查甫人著受割禮，然後伊通來守，就及本族的人無各樣；總是無受割禮的人，攏呣通食伊。49本族的人及外族的人出外佇恁中間，攏同一樣的例。」50以色列眾人就按呢行，照耶和華所吩咐摩西、亞倫的去做。51當彼日，耶和華導以色列人照的軍隊，出埃及地。
