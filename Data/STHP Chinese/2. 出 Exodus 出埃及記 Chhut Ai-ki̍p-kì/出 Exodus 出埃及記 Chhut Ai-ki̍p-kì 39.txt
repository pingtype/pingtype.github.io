1用藍色、紫色、朱紅色的料做精工的衣服，佇聖所穿來服事，閣給亞倫做聖衫，是照耶和華所吩咐摩西的。2伊用金及藍色、紫色、朱紅色的料，及過紡的幼苧做以弗得；3將金搥做薄片，剪做線，參佇藍色、紫色、朱紅色的料，及幼苧用奇巧(kî-khiáu)的工做的。4閣給伊做披肩(phi-kian)，來連伊互伊雙旁相連。5彼頂面奇巧(kî-khiáu)的工織的帶，所用來縖的，及以弗得同一樣的做法，及伊連做一塊，用金及藍色、紫色、朱紅色的料，及過紡的幼苧做伊，照耶和華所吩咐摩西的。6閣琢(tok)紅瑪瑙入佇金槽裡，照刻印的法，刻以色列許個子的名佇彼頂面；7安佇以弗得的披肩，為以色列人做紀念的石；照耶和華所吩咐摩西的。8伊用奇巧的師傅的手工做補及以弗得同一樣的做法，用金及藍色、紫色、朱紅色的料，及過紡的幼苧做的。9補(kòa)是四方的，拗(aú)做雙重；長一剽(lia̍h)，闊一剽(lia̍h)，是雙重的，10頂面入寶石四叕(choā)：一叕是紅寶石、黃玉、紅玉，這是第一叕(choā)；11第二叕是綠寶石、藍寶石、金剛石；12第三叕是紫色的瑪瑙、白色的瑪瑙、紫色的水晶；13第四叕是綠玉、紅瑪瑙、碧玉。諸個攏入佇金槽內。14諸個寶石照以色列的子的名，共十二塊，親像刻印，每塊刻一個的名為著十二支派來做伊。15用好金拍鍊仔，親像索仔安佇補(pó͘-kòa)。16閣做二個金槽及二個金環，將此二個環安佇補的雙頭。17將所拍彼二條金鍊仔連佇雙頭二個環，18用所拍二條鍊仔的雙頭連佇二個槽，安佇以弗得披肩的頭前。19做二個金環，下佇補雙頭的墘近以弗得向內彼旁。20閣做二個金環，安佇以弗得披肩下面的頭前，倚近相連的所在，佇以弗得奇巧的工所織的帶的頂面。21 用藍色的幼帶將補的環及以弗得的環縛(pa̍k)相連，互伊粘佇以弗得奇巧的工所織的帶，互補及以弗得無離縫，是照耶和華所吩咐摩西的。22伊用織布的工做以弗得內面的外袍，歸領是藍色。23袍(Phàu)的對中做一個領孔，孔的周圍織領緣，親像戰甲的領孔，免得破裂(phòa-li̍h)。24袍的下腳裒(ē-kha-pô͘)，用藍色、紫色、朱紅色的料，及過紡的幼苧做石榴(sia̍h-liû)，25閣用好金做瑊鈴(hâm-lêng)，用瑊鈴含石榴下佇袍四圍的下腳裒石榴的中間：26一粒瑊鈴(hâm-lêng)一粒石榴(sia̍h-liû)，一粒瑊鈴一粒石榴，佇袍四圍的下腳裒通(ē-kha-pô͘)穿來服事，是照耶和華所吩咐摩西的。27 用織成的幼苧布給亞倫及伊許個子做內衫，28也做幼苧布的帽及幼苧布娞娞包頭殼的巾，用過紡的幼苧布做褲，29閣用過紡的幼苧及藍色、紫色、朱紅色的料，用綉(siù)花的手工做腰帶，是照耶和華所吩咐摩西的。30 用好金做聖的冕旒的牌，照刻印的法，刻字佇彼頂面講「做聖歸耶和華」。31閣用藍色的帶將牌縛佇帽頂，是照耶和華所吩咐摩西的。32對按呢，聚集的會幕，一切的工攏做明白。凡若耶和華所吩咐摩西的，以色列人照按呢做。33送到摩西遐。就是會幕，布棚，及攏總的器具，伊的鈎、板(pán)、楗(kông)、柱、臼(khū)，34染紅羊牨(káng)皮的蓋、海狗皮的蓋，及遮截的帳簾，35法櫃及伊的槓及施恩所，36桌及伊攏總的器具及排列的餅，37好金的燈台及伊的燈盞，就是排列的燈盞，及伊攏總的器具，及點光的油，38金壇、抹的油、芳的香料、布棚門的門簾，39銅壇及伊的銅的層(chân)，伊的槓及伊攏總的器具，洗盪(sóe-tn̄g)的盆及伊的座，40場的帳帷及伊的柱、伊的臼，場門的門簾、用的索、釘的釘，及布棚及會幕內一概做路用的器具，41精工的衣服佇聖所穿來服事，及祭司亞倫的聖衫以及伊的子的衫做祭司來服事。42以色列人照耶和華所吩咐摩西一切的話做一切的工。43摩西看見一切的工，看啊，已經做成(chiâⁿ)，照耶和華所吩咐的，照按呢做，摩西就給祝福。
