1對以琳起身，佇出埃及地以後第二月十五日，以色列人全會到以琳及西奈的中間、汛(sìn)的曠野。2以色列人全會佇曠野哀怨摩西、亞倫，3以色列人對講：「呣值著阮佇埃及地、死佇耶和華的手；彼時阮有肉滿鼎，有餅通食夠飽。恁導阮出來，到此個曠野，是欲互此個全會攏餓死！」4耶和華對摩西講：「看啊！我欲對天落米糧互恁。百姓著出去，逐日拾逐日的額，我通試驗，看欲趁我的法度抑呣(á-m̄)。5到第六日，著將所拾入來的備辦好勢，比逐日所拾的重倍多。」6摩西、亞倫對以色列眾人講：「到下昏，恁欲知導恁出埃及地的是耶和華。7明仔早起，恁欲看見耶和華的榮光，因為耶和華聽見恁哀怨(ai-òan)伊。阮算甚麼，恁竟然哀怨阮？」8摩西閣講：「耶和華下昏時欲互恁食肉，早起時欲互恁食餅到飽；因為恁哀怨耶和華，伊攏聽見。阮算甚麼，恁呣是哀怨阮，是哀怨耶和華。」9摩西對亞倫講：「你著給以色列人全會講：『恁著就近耶和華的面前，因為伊已經聽見恁的哀怨啦。』」10亞倫抵抵對以色列人全會講話的時，向曠野啲看，看啊，耶和華的榮光佇雲中顯現。11耶和華對摩西講：12「我已經聽見以色列人的哀怨。你著給講：『到黃昏的時，恁欲食肉，早起欲有餅通食飽，恁就知我是耶和華──恁的上帝。』」13到下昏，有鵪鶉(ian-chhun)飛來，遮蓋營盤；天光早佇營盤四圍的地面，有一重(têng)的露水。14露水乾的時，看啊，曠野的地面有細細圓圓的物，細到親像霜。15以色列人看見，呣知是甚麼，大家相及講：「這是甚麼啊？」摩西給講：「這就是耶和華互恁食的餅。16耶和華所吩咐的是按呢：恁著照逐人所會食的量來拾，逐人為伊布棚內的人，照伊的人額來拾，一人一俄梅珥(gô-mûi-jiⁿ)。」17以色列人照按呢行；有的拾多，有的拾少。18到用俄梅珥((gô-mûi-jiⁿ))量伊，拾多的無剩，拾少的也無欠；逐人照會食的量來拾伊。19摩西給講：「人呣通將所剩的，留到過早起。」20總是無聽摩西的話，有人留到過早起，就生蟲臭味；摩西受氣。21逐早起，照逐人會食的量拾伊，日頭一下曝(pha̍k)，就溶(iûⁿ)去。22到第六日，拾重倍的額，逐人二俄梅珥(gô-mûi-jiⁿ)。全會許個頭人來給摩西講；23摩西給講：「耶和華按呢講：『明仔日是重要的安息，就是服事耶和華聖的安息日。恁愛煏(pek)的就煏伊，愛煮的就煮伊，所剩的著家己收啲留到過早起。』」24就照摩西所吩咐收啲留到過早起，也無臭味，內面也無蟲。25摩西講：：「恁今仔日食此個！因為今仔日是服事耶和華的安息日；恁佇田野(chhân-iá)今仔日的確尋無。26六日間通拾，第七日是安息日，彼日就無。」27第七日，百姓中有人出去拾，也尋無。28耶和華對摩西講：「恁呣肯守我的命令、我的律法，欲到底時啊？29恁著看！耶和華已經將安息日賞賜恁，所以第六日伊互恁二日的米糧，第七日逐人著踮家己的所在，攏呣通出去。」30對按呢百姓就佇第七日安息。31此個物，以色列家叫伊做嗎哪(má-ná)；款式親像芫荽仁(oân-sui-jîn)，色緻(sek-tì)是白的，滋味親像參蜜的餅。32摩西講：「耶和華按呢吩咐：『著將一俄梅(gô-mûi-jiⁿ)珥淀淀(tīⁿ-tīⁿ)的嗎哪留到恁的後代，互看我當日導恁出埃及地，佇曠野所互恁食的餅。』」33摩西給亞倫講：「你提一個器具，貯一俄梅珥淀淀的嗎哪，囥佇耶和華的面前，留到恁的後代。」34亞倫照耶和華所吩咐摩西的，將嗎哪下佇干證的約櫃前留啲。35以色列人食嗎哪共四十年久，直到到佇有人徛起的地，食嗎哪直到到迦南的境界。36一俄梅珥就是伊法的十份一。
