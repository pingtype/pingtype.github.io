1「你著用皂莢柴做壇。長五肘，闊五肘，此個壇是四方的，高三肘。2著佇壇的四角頭做四支角，及壇相連做一個，用銅包伊。3著做盆(phûn)，來收伊的灰(hu)，閣做伊的托仔(thuh-á)、伊的盤、伊的叉、伊的火鼎；伊一切的器具攏用銅做。4著用銅給伊做一個網，佇網的四角做四個銅環，5 用網下佇壇四面圍腰板的下面，互網透到壇的半腰。6著用皂莢柴(chō-kiap-chhâ)給壇做槓，用銅包伊。7許個槓著串佇環內槓著佇壇的雙旁，來扛伊。8著用板做壇，中央空殼，攏著照山頂指示你的款式來做。」9「你著做會幕的場。場的南面的南勢著用過紡的幼苧做帷佇一旁，長一百肘。10伊的柱二十支，銅臼二十個。柱的鈎及橫杆攏著用銀做伊。11北面也著有帷，長一百肘，伊的柱二十支，銅臼二十個。柱的鈎及橫杆攏著用銀做。12 場的西面著有帷，闊五十肘，帷的柱十支，臼十個。13場的東面的東勢闊五十肘。14門此旁的帷著十五肘，帷的柱三支，臼三個，15門彼旁的帷也著十五肘，帷的柱三支，臼三個。16場的門著有門簾，闊二十肘，著用藍色、紫色、朱紅色的料，及過紡的幼苧，用綉(siù)花的工做，柱四支，臼四個。17場四圍一切的柱攏著有銀的橫杆，銀的鈎，銅的臼。18場的長一百肘，闊逐面五十肘，高五肘，帷著用過紡的幼苧做，伊的臼攏用銅做。19會幕所用逐項的器具，及所釘的釘，以及場內所釘的釘，攏著用銅做。」20「你著吩咐以色列人，將彼個為著欲照光所夾清的橄欖油提來互你，互燈常常點啲。21佇會幕中法櫃前的帳簾外，亞倫及伊的子，對下昏到天光，著佇耶和華面前料理伊。是做以色列人代代永遠的例。」
