1上帝吩咐諸個一切的話講：2「我是耶和華──你的上帝，曾導你對埃及地，對做奴才的家出來的。3「我以外你呣通有別個上帝。4「呣通為著家己雕刻偶像，不論天頂、地上，及地下、水內所有的物攏呣通做的像。5呣通敬拜，也呣通服事，因為我耶和華──你的上帝，斷斷呣容允用別個上帝匹配我。怨恨我者，我歸咎(kui-kiū)伊的罪，對父到子，到三四代；6疼我、守我誡命者，我施恩互伊，直到千代。7「呣通濫糝稱耶和華──你的上帝的名；因為濫糝稱伊的名的人，耶和華的確無掠伊做無罪。8「著記得安息日，守伊做聖。9六日內應該著磨做你一切的工，10獨獨第七日就是向耶和華──你的上帝來守的安息。此日你及你的子、查某子、奴僕、女婢、精牲，以及踮佇你中間的出外人，一切的工攏呣通做；11因為六日內，耶和華創造天、地、海，及彼中間萬物，第七日就息(hioh)，所以耶和華賜福佇安息日，設立伊做聖。12著孝敬你的老父你的老母，互你的日子佇耶和華──你的上帝所賞賜你的地得著久長。13「呣通害死人。14「呣通行姦淫。15呣通偷提。16「呣通做假的干證陷害你的厝邊。17呣通貪你的厝邊的厝；也呣通貪你的厝邊的某、奴僕、女婢、牛、驢，以及你的厝邊一切所有的。18眾百姓看見雷鳴(lûi-tân)，閃爁(sih-nà)、哨角的聲、閣山頂出煙，百姓一下看見就愕愕惙，遠遠徛啲，19對摩西講：「求你及阮講，阮欲聽；呣通上帝及阮講，驚了阮會死。」20摩西對百姓講：「呣免驚；因為上帝降臨是欲試驗恁，閣互恁時常敬畏伊，免得恁犯罪。」21對按呢百姓遠遠徛啲；摩西就行近密雲到上帝的所在。22耶和華對摩西講：「你著按呢給以色列人講：『恁已經家己看見我對天頂及恁講話。23恁呣通做別個上帝匹配我，呣通為家己做銀的上帝、金的上帝。24你著給我起土壇，佇彼頂面獻你的燒祭及平安祭、及你的牛、你的羊。見若我互人記念我的名的所在，我欲到你遐賜福你。25你若用石頭給我起壇，呣通用過拍的石來起，因為若佇彼頂面動你的家私，就拍垃墋伊。26也呣通用崎仔層(kiā-á-chàn)上(chiūⁿ)我的壇，免得露現(lō-hiān)你的下體(ē-thé)。』」
