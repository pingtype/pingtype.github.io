1耶和華對摩西講：「你入去見法老，給伊講：『耶和華──希伯來人的上帝按呢講：著准我的百姓去，通服事我。2你若呣肯互去，猶原勉強留，3看啊，耶和華的手欲伸佇你田裡的精牲，馬、驢、駱駝、牛群、羊群，欲有重的瘟疫。4耶和華欲分別以色列的精牲及埃及的精牲，凡若屬以色列人的無死一隻。』」5耶和華就定著時期，講：「明仔日耶和華欲佇此個地行此個事。」6隔日，耶和華就行此個事」。埃及的精牲攏總死，總是以色列人的精牲攏無死一隻。7法老差人去，看啊，以色列人的精牲連一隻也無死。總是法老的心固執，呣准百姓去。8耶和華對摩西、亞倫講：「恁著朳(put)幾若肨(phóng)爐裡的火灰，摩西著佇法老的面前向天撒去。9欲佇埃及全地變做塵埃(tîn-ai)，佇埃及全地佇人及精牲的身軀，攏生仔(lia̍p-ā)成做瘡。」10就朳(put)爐裡的火灰，徛佇法老的面前。摩西向天撒去，就佇人及精牲的身軀生仔(lia̍p-ā)成做瘡。11博士因為仔(liap-a)佇摩西的面前徛住(tiâu)，因為博士及一切埃及人的身軀攏有彼號仔。12耶和華互法老的心硬，致到呣聽，抵抵照耶和華對摩西所講的。13耶和華對摩西講：「你清早起來，徛佇法老的面前，給伊講：『耶和華──希伯來人的上帝按呢講：著准我的百姓去，互通服事我。14因為此(chit)一擺我欲互我一切的災禍到佇你的心及你的人臣以及你的百姓，互你知佇普天下無一個會比並我。15我若伸手用瘟疫攻擊你及你的百姓，你就已經滅佇地上。16總是，我互你徛在，是刁故意欲用你顯明我的大權能，互我的名報揚佇遍地上。17你猶久對我的百姓自高，呣准去嗎？18看啊，明仔日將近此時，我欲落大雹(pha̍uh)，對埃及開國以來，未曾有按呢。19今你著差人將你的精牲及你田裡一切所有的迫入來；凡若佇田裡，無收倒來家裡的，無論人及精牲，雹欲落佇的身上，就欲死。』」20法老人臣的中間，驚畏耶和華的話的，就互伊的奴僕及精牲走入厝內，21總是彼個無掠耶和華的話做要緊的，就將伊的奴僕及精牲留佇田裡。22耶和華對摩西講：「你向天伸手，互雹落佇埃及的遍地拍人及精牲，以及田裡的菜蔬，通埃及地攏按呢。」23摩西向天伸出伊的柺仔，耶和華就起雷落雹，有火行佇地面上；耶和華落雹佇埃及地。24對按呢，有雹也有火參佇雹的內面，真利害，對埃及開國以來，遍地未曾有按呢。25佇埃及遍地，見若佇田裡的無論人抑是精牲，攏互雹拍，雹也拍田裡一切的菜蔬，閣拍折(phah-chih)田裡一切的樹木。26獨獨佇以色列人所的歌珊地無落雹。27法老差人叫摩西、亞倫來，給講：「此一擺我有犯罪。耶和華是公義；我及我的百姓是歹。28今諸個脆雷(chhè-lûi)及雹已經夠額啦。求恁祈禱耶和華，我就准恁去，呣免閣踮遮。」29摩西給伊講：「我一下出城，就欲向耶和華攑起我雙支手；雷欲息，雹也無閣落，互你知全地攏屬佇耶和華。30總是論到你及你的人臣，我知恁猶是無驚畏耶和華上帝。」（31彼時，麻及大麥(toā-be̍h)受拍歹；因為大麥已經出穗(sūi)，麻也開花。32獨獨小麥及粗麥無受拍歹，因為猶未大欉。）33摩西離開法老出城，攑起雙手向耶和華；雷及雹就息，雨也無閣傾(piàⁿ)落地。34法老看見雨、雹及雷攏息，就益發犯罪；伊及伊的人臣攏硬心。35法老心硬，呣准以色列人去，抵抵照耶和華託摩西所講的。
