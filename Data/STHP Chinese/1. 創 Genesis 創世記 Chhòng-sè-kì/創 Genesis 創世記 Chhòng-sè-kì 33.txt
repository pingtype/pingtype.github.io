1雅各攑目看，看見以掃來，閣有四百人及伊來，伊就將許個囝仔分開交互利亞，交互拉結，交互二個女婢，2將女婢及的子排佇頭前，利亞及伊的子排佇後面，拉結及約瑟排佇路尾。3伊本身佇的頭前過去，連連七擺仆佇地裡才倚近伊的兄。4以掃走來迎接伊，將伊抱啲，閣攬伊的頷頸，唚伊，二人就啼哭。5以掃攑目看見婦仁人及囝仔，就講：「諸個及你同行者是是誰？」雅各講：「諸個囝仔是上帝施恩互你的奴僕的。」6對彼霎二個女婢及的囝仔進前來拜；7利亞及伊的囝仔亦進前來拜；路尾約瑟及拉結亦進前來拜。8以掃講：「我所抵著歸群的精牲，你是甚麼意思？」雅各講：「是欲佇我的主的面前得著恩典。」9以掃講：「小弟啊，我的已經夠額，你的猶原歸你。」10雅各講：「莫按呢，我若佇你的面前得著恩典，求你對我的手收我的禮物；因為我見著你的面，親像見著上帝的面，你亦接納我。11求你收我帶來互你的禮物；因為上帝恩典我，互我充足。」迫伊，然後收。12以掃講：「咱起身來去，我做頭行。」13雅各對伊講：「我的主知諸個囝仔軟茈(nńg-chiáⁿ)，牛羊亦抵仔生，若做一日趕，歸群攏欲死。14求我的主佇奴僕的頭前行，我欲照佇我面前歸群精牲的力量亦照囝仔的力量慢慢進前，行到西珥到我的主遐。」15以掃講：「容允我將隨我的人留幾個及你做陣。」雅各講：「乜使(mih-sái)按呢？佇我的主的面前得著恩典就好。」16彼日，以掃起身，照原路倒去西珥。17雅各行到疏割(Sò.-kat)，佇假為本身起厝，為精牲搭草寮；所以名彼所在做疏割。18雅各對巴旦亞蘭倒來的時，平安到迦南地的示劍城，佇城的面前搭布棚，19用一百塊銀對示劍的老父、哈抹的子孫買伊搭布棚彼塊地，20佇遐起一座壇，給伊號名叫伊利伊羅伊以色列。
