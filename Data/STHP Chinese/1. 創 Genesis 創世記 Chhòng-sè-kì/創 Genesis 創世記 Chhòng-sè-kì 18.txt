1耶和華佇幔利的橡樹遐對亞伯拉罕出現。彼時日當熱，亞伯拉罕坐佇布棚門口，2攑目起來看，看見三人佇對面啲徛。伊一下看見，就對布棚門口走去迎接，仆佇地裡，3 講：「我的主，我若佇你的面前得著恩典，求你呣通離開奴僕做你去。4容允提淡薄水，互恁洗腳，請歇睏佇樹腳。5我閣提淡薄餅，互恁點心，然後進前去。因為恁是為著按呢，才到恁的奴僕遮。」講：「通照你的話去行。」6亞伯拉罕趕緊入布棚見撒拉，講：「你緊緊用三細亞的麵粉撋做(nóa)餅。」7亞伯拉罕閣走到牛群的所在，牽一隻茈閣好的牛仔來，交互奴僕，伊就趕緊去備辦。8亞伯拉罕閣提奶油及奶，及所備辦的牛仔來，排佇的面前，家己佇樹腳徛佇的身邊，就食。9給伊講：「你的某撒拉佇叨落？」伊講：「佇布棚內。」10中間一個講：「到期，我的確欲閣來你遮；你的某撒拉欲生一個子。」撒拉佇後面布棚門口啲聽。11亞伯拉罕及撒拉年歲已經老，撒拉的月經已經絕。12撒拉心內笑，講：「我已經衰膦(soe-lám)，我的主亦老啦，豈猶有此號的歡喜？」13耶和華對亞伯拉罕講：「撒拉為啥事笑，講：『我已經老，果真會生子嗎？』14豈耶和華有做來的事嗎？到期，明年此時，我欲閣來你遮，撒拉欲生一個子。」15撒拉驚，呣認，講：「我無笑。」彼人講：「無影，你實在有笑。」16許個人就對遐起來，向所多瑪去，亞伯拉罕也及相及行，欲送一站。17耶和華講：「我所欲做的事豈通對亞伯拉罕隱囥(khǹg)嗎？18因為亞伯拉罕的確欲成做強大的國；地上萬國欲因為伊來得著福氣。19我識伊，是欲互伊命令伊的子及伊的家眷，互長長守耶和華的道理，秉(péng)公行義，致到耶和華指亞伯拉罕所講的話攏歸互伊。」20耶和華講：「所多瑪、蛾摩拉喝喊(hoah-hiàm)的聲真大，的罪惡實在重。21我今欲落去，看所行的，果然一盡照我所聽的聲抑無？若無按呢，我亦會知。」22許個人對遐越轉身，向所多瑪去；亞伯拉罕猶徛佇耶和華的面前。23亞伯拉罕近前來，講：「好人及歹人，你攏欲剿滅嗎？24設使城內有五十個好人，你猶原欲剿滅彼所在嗎？無欲為著城內此五十個好人來赦免嗎？25願你決斷無按呢行，將好人及歹人做一下害死，致到好人及歹人相同，願你決斷無按呢行。審判全地的主豈無行公義嗎？」26耶和華講：「我若佇所多瑪城內抵著有五十個好人，我就為著的緣故寬容彼所在。27亞伯拉罕應講：「我雖然是火灰土粉，猶久敢對主講話。28設使諸個五十個好人欠五個，你就因為欠五個剿滅全城嗎？」伊講：「我佇遐若抵著有四十五個，亦無欲剿滅。」29亞伯拉罕閣對伊講：「設使佇遐抵著四十個呢？」伊講：「為著諸個四十個的緣故，我亦無欲做此個事。」30伊閣講：「求主莫得受氣，我欲閣講，設使佇遐若抵著三十個呢？」伊講：「我佇遐若抵著有三十個，我亦無欲做此個事。」31伊講：「我猶久敢對主講，設使佇遐抵著有二十個呢？」伊講：「為著諸個二十個的緣故，我亦無欲剿滅。」32伊講：「求主莫得受氣，我閣講此一擺，設使佇遐抵著有十個呢？」伊講：「為著諸個十個的緣故，我亦無欲剿滅。」33耶和華及亞伯拉罕講明白就上去；亞伯拉罕亦倒去伊的所在。
