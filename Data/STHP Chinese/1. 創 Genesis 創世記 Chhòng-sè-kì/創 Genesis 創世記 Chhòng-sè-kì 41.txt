1過過二年足足，法老眠夢，夢見伊徛佇河邊，2看見七隻牛母對河裡起來，媠閣肥，佇蘆竹仔內啲食。3隨後閣有七隻牛母對河裡起來，怯勢(khiap-sì)閣瘦及前許個牛同徛佇河邊。4諸個怯勢(khiap-sì)閣瘦的牛母一盡食彼七隻媠閣肥的牛。法老就醒。5伊閣睏，第二擺眠夢，夢見一欉麥出七穗，博(phauh)閣好。6後來看見閣出七穗，冇冇(phàⁿ-phàⁿ)閣互東風掃歹。7諸個冇(phàⁿ)的穗吞彼七穗博(phauh)閣飽滿的。法老醒，才知是夢見。8到天光，法老心無平安，就差人召埃及所有的術士、博士來；法老就將伊所夢見的給講，無人會給法老圓(oân)。9彼時酒政長給法老講：「我今仔日記得我的罪。10前法老受氣人臣，將我及廚房頭關佇侍衛長府內的監。11我及伊二人像彼暝有夢見，各照伊的夢的意義來夢。12佇遐及阮佇啲有一個希伯來的少年人，是侍衛長的奴僕，阮給伊講，伊就給阮圓阮的夢，是照阮逐人的夢來圓。13後來抵抵照伊所給阮圓的來成：伊互我復職，彼人受吊來死。」14法老就差人去召約瑟，就緊緊導伊出監，伊就剪髮，換伊的衫，來見法老。15法老給約瑟講：「我夢見一個夢，無人會圓伊；我聽見人講到你，聽見夢就會圓。」16約瑟應法老講：「這呣是在佇我，上帝欲將平安指示法老。」17法老給約瑟講：「我夢見我徛佇河邊，18有七隻牛母對河裡起來，肥閣媠，佇蘆竹仔內啲食。19隨後閣有七隻牛母起來，軟茈(nńg-chíaⁿ)真怯勢(khiap-sì)閣真瘦，遍埃及地，我呣曾看見到即(chiah)歹。。20諸個瘦閣怯勢(khiap-sì)的牛母一盡食代先彼七隻肥的牛母，21吞落腹猶未看出有吞落去，彼個怯勢(khiap-sì)的款猶原及代先無各樣。我就醒。22我佇夢中閣看見一欉麥，出七穗，飽滿閣好，23後來閣出七穗，枯焦冇冇(phàⁿ-phàⁿ)閣互東風掃歹；24諸個冇冇的穗吞彼七穗好的。我講互術士聽，也無人會給我解明。」25約瑟給法老講：「法老的夢就是一個。上帝所欲行的事有指示法老。26七隻好的牛母是七年，七穗好的亦是七年；夢是一個。27許個隨後起來的七隻瘦閣怯勢的牛母是七年，許個七穗空冇閣互東風掃歹的亦是七年，欲做七年的飢荒。28上帝所欲做的事有顯明佇法老，這是我對法老所講的。29你看，埃及遍地欲抵著大好年冬七年，30隨後閣欲抵著飢荒七年，甚至佇埃及地攏記得以前的好收，全地欲互飢荒所滅。31因為以後的飢荒太傷重，就呣知以前地方的好收。32論到法老二擺的眠夢，是因為上帝註定此個代誌，閣上帝欲緊緊成伊。33所以，法老著揀一個有聰明有智慧的人，派伊治理埃及地。34法老著按呢行，閣立官員管理此個地。當七年好年冬的時，埃及地所收的五份抽一份，35互佇將來的好年冬積聚一切的米糧，聚集五穀(kok)，收囥(khǹg)照顧，佇逐個城做食物，歸佇法老的手頭。36所積聚的米糧通做埃及地將來七年飢荒的路用，免得此個地互飢荒所滅。」37法老及伊一切的人臣攏掠此個代誌做好。38法老對伊的人臣講：「咱豈會尋著一個親像伊此個人，有上帝的神佇伊的內面嗎？」39法老對約瑟講：「上帝已經將此個代誌攏指示你，可見無人親像你有此號的聰明智慧。40你通管理我的家；我的百姓攏著聽你的話互你管理。獨獨佇寶座我比你卡大。」41法老給約瑟講：「我舉起你管轄埃及全地。」42法老就剝(pak)伊手裡做印的手指，掛佇約瑟的指頭仔，給伊穿幼苧衫，將金鍊掛佇伊的頷頸，43閣互約瑟坐伊的第二班車，開道者叫講：「跪。」按呢，法老設立伊治理埃及全地。44法老對約瑟講：「我是法老，若無你有聲，佇埃及全地，呣准人動腳手。」45法老欽賜約瑟的名叫撒發那忒巴內亞(Sat-hoat-ná-thekPa-lōe-a)，閣將安城的祭司波提非拉的查某子亞西納互伊做某。約瑟就出巡埃及地。46約瑟見埃及王法老的時彼年三十歲。約瑟對法老的面前出去，遍行埃及全地。47七個好年冬的內面，地的出產極其豐盛，48約瑟聚集埃及地七個好年冬一切的米糧，將米糧積聚佇逐個城；周圍田地的米糧攏積聚佇伊的本城。49約瑟積聚五穀極多，親像海邊的沙，到伊停止無算，因為算了。50飢荒的年未到以前，安城的祭司波提非拉的查某子亞西納給約瑟生二個子。51約瑟給大子號名叫瑪拿西，因為伊講：「上帝互我記得我一切的困苦及我的老父的全家。」52伊給第二子號名以法蓮，因為伊講：「上帝互我佇我受苦的地方興旺。」53埃及地七年好年冬已經完，54七年飢荒就來。抵抵照約瑟所講的，逐國攏有飢荒；獨獨埃及全地有米糧。55到埃及全地有飢荒，眾百姓對法老哀求米糧，法老對埃及的眾人講：「恁去尋約瑟，凡若伊所講的，恁攏著做。」56當時飢荒遍滿天下，約瑟開逐所在的粟倉(chhek-chhng)，糶(thiò)米糧互埃及人；佇埃及地飢荒真傷重。57逐國的人攏去埃及，到約瑟遐糴(thiò)米糧，因為天下飢荒真傷重。
