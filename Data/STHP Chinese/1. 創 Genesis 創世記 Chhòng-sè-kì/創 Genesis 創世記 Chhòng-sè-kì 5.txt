1亞當的世系記佇下底。（當上帝創造人的日，是照上帝的款式來造伊，2創造查甫及查某。佇受創造的日，賜福氣，稱的名叫「人」。）3亞當一百三十歲生子，照伊的款親像伊的像，標名叫設。4亞當生設了後，閣歷過八百年，其中猶有生子查某子。5亞當計共享壽九百三十歲才死。6設一百連五歲，生以羅士。7設生以羅士的了後，猶活八百連七年，其中有閣生子查某子。8設計共享壽九百一十二歲才死。9以羅士九十歲，生該南。10以羅士生該南的了後，猶活八百一十五年，其中有閣生子查某子。11以羅士計共享壽九百連五歲才死。12該南七十歲，生瑪勒列。13該南生瑪勒列的了後，猶活八百四十年，其中有閣生子查某子。14該南計共享壽九百一十歲才死。15瑪勒列六十五歲，生雅列。16瑪勒列生雅列的了後，猶活八百三十年，其中有閣生子查某子。17瑪勒列計共享壽八百九十五歲才死。18雅列一百六十二歲，生以諾。19雅列生以諾的了後，猶活八百年，其中有閣生子查某子。20雅列計共享壽九百六十二歲才死。21以諾六十五歲，生瑪土撒拉。22以諾生瑪土撒拉的了後，及上帝相及行三百年，其中有閣生子查某子。23以諾計共享壽三百六十五歲。24以諾及上帝相及行，上帝接伊去，伊就無佇啲。25瑪土撒拉一百八十七歲，生拉麥。26瑪土撒拉生拉麥的了後，猶活七百八十二年，其中有閣生子查某子。27瑪土撒拉計共享壽九百六十九歲才死。28拉麥一百八十二歲，生一個子，29標名叫挪亞，講：「耶和華曾咒詛地，互咱做工勞苦；今此個子欲安慰咱。」30拉麥生挪亞的了後，猶活五百九十五年，其中有閣生子查某子。31拉麥計共享壽七百七十七歲才死。32挪亞五百歲生閃、含、雅弗。
