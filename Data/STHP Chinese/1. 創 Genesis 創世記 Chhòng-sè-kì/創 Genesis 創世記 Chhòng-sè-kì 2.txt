1天地及伊一切所有的已經做完。2佇第七日，上帝完伊所造的工，就佇第七日息伊一切所造的工。3上帝賜福佇第七日，定做聖日；因為佇此日，上帝停伊一切創造的工，就安息。4天地創造的來歷，佇耶和華上帝造地及天的日，親像下底，5山野一切的草木未有佇地裡，山野一切的菜蔬未有發；因為耶和華上帝無落雨佇地裡，也無人通種作彼個土地，6總是有霧對地起，潤澤(lūn-tèk)遍地面。7耶和華上帝用地上的土粉摶做人，歕活的氣入伊的鼻孔，人就成做活的靈魂。8耶和華上帝佇東方佇伊甸種一個園，將所造的人下佇遐。9耶和華上帝互逐樣的樹對地裡發起來，好看也好食。佇園的中間閣有活命的樹及分別好歹的樹。10伊甸有河流出來，灌沃彼個園，對遐分開做四條：11頭一條名叫比遜，就是踅流(se̍h-lâu)佇哈腓拉全地的。佇遐有出金，12彼位的金是真好；亦出真珠碧玉。13第二條名叫基訓，就是踅流佇古實全地的。14第三條名叫希底結(kiat)，就是流佇亞述的東勢的。第四條就是伯拉。15耶和華上帝將彼個人下佇伊甸園，來種作顧守。16耶和華上帝吩咐彼個人講：「園內逐號樹的果子，通隨意來食，17總是分別好歹的樹，伊的果子呣通食，因為食的日你的確死！」18耶和華上帝講：「人單身家己住呣好，我欲給伊造一個幫助者來匹配伊。」19耶和華上帝用土做山野逐樣的走獸以及空中逐樣的飛鳥，導到彼人的面前，看伊欲稱甚麼名。見若伊所稱逐樣活物的，就做彼個物的名。20彼個人就給一切的精牲及空中的飛鳥、及山野一切的走獸攏號名；總是尋無一個通做彼人的幫助來匹配伊。21耶和華上帝互彼個人睏重眠，伊就睏；就提伊的脅骨一支，包密伊的肉。22耶和華上帝就將對彼人所提出的脅骨造成一個查某人，導來就近彼人。23彼人講：今此個是我骨內的骨，肉內的肉，欲稱做「查某人」，因為伊是對「查甫人」提出。24所以，人欲離開伊的父母，結聯伊的某，就成做一體。25翁某二人平平褪腹裼，也無見誚。
