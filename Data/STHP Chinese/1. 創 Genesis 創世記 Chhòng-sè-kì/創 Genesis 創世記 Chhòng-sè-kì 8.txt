1上帝記得挪亞及一切的活物以及及伊佇大船一切的精牲。上帝互風吹地，水就漸漸消失。2深淵的水源及天的孔隙(khiah)攏關密，天裡的雨亦息。3水對地上直直退。一百五十日後，水就漸漸消。4七月十七日船靠(khòa)佇亞拉臘的山。5水閣漸漸消，直直到十月，十月初一日，山頭才出現。6過四十日，挪亞開伊所做大船的窗仔，7 放一隻烏鴉出去；烏鴉飛來飛去，直直到地上的水乾。8伊閣放一隻鴿仔(chín-á)出去，欲看水對地上退抑(á)未。9總是鴿仔(chín-á)尋無歇(hioh)腳的所在，就倒轉來大船水，挪亞遐，因為遍地面猶有水，挪亞伸手接伊，掠入大船。10伊閣聽候七日，閣放鴿仔出大船。11到下昏鴿仔倒來伊遐，嘴咬一葉新的橄欖葉，挪亞才知水對地上退啦。12伊閣聽候七日，放鴿仔出去，鴿仔攏無閣倒來。13到挪亞六百連一歲，正月初一日，地上的水攏乾。挪亞就掀開大船的蓋來看，就看見地面已經乾。14二月二七日，土地攏乾。15上帝對挪亞講：16「你及你的某、你的子、你的媳婦攏著出大船。17佇你遐見有肉體的活物，就是飛鳥、精牲，及一切趖佇地上的蟲，攏著帶出，互興旺佇地裡，生湠真多。」18對彼霎挪亞及伊的子、伊的某、伊的媳婦攏出來。19一切的走獸、一切的蟲、一切的飛鳥，見若地上所有的動物，各照伊的族類，亦攏出大船。20挪亞為著耶和華起一座壇，對逐樣清氣的精牲，逐樣清氣的飛鳥取來獻佇壇頂做燒祭。21耶和華鼻伊的芳味，耶和華心內就講：「我無閣因為人的緣故咒詛地（因為人對細漢的時心所想就歹），我無欲照我所有行的閣滅各種的活物。22地猶佇啲的時，栽種收成、寒熱(kôan-joa̍h)、冬天夏天、日暝攏無歇。
