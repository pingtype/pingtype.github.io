1彼人及伊的某夏娃同房，夏娃就懷孕生該隱，講：「我對耶和華庇佑得著子。」2閣生伊的小弟亞伯。亞伯是顧羊者，該隱是作田者。3到日後，該隱將土產做禮物獻互耶和華；4亞伯也將羊群中頭上生的羊及伊的油提來獻。耶和華眷顧亞伯及伊的禮物，5總是無眷顧該隱及伊的禮物。該隱就大受氣，變面。6耶和華對該隱講：「你啥事受氣？你啥事變面？7你若行好，豈無得著鑒納？若無行好，罪孽埋伏佇門口。伊欲戀慕你，你欲管轄伊。」8該隱給伊的小弟講；以後佇山裡的時，該隱攻擊伊的小弟亞伯，給伊刣死。9耶和華對該隱講：「你的小弟亞伯佇叨落？」伊講：「呣知！我豈是顧守我的小弟的嗎？」10伊講：「你有做甚麼？恁小弟的血的聲對地裡喉叫我。11地有開嘴，對你的手來接受恁小弟的血。今你對此個地受咒詛。12你種作，地無欲出土產互你；你欲四界走，漂流地上。」13該隱對耶和華講：「我的刑罰太重，過頭佇我所會當的。14你今仔日趕我離開此個地面，無通住佇你的面前；我四界走漂流地上，見若抵著我的欲刣死我。」15耶和華對伊講：「因為按呢，見若刣死該隱的，欲受七倍的報應。」耶和華就給該隱立一個記號，免得抵著伊的刣死伊。16 該隱就離開耶和華的面前，去佇伊甸的東勢羅得的地徛起。17該隱及伊的某同房，伊的某懷孕，生以諾。該隱起城，就照伊的子的名稱彼個城的名做以諾。18以諾生以拿；以拿生米戶雅利；米戶雅利生瑪土撒利；瑪土撒利生拉麥。19拉麥娶二個某：一個名亞大，一個名洗拉。20亞大生雅八；伊做徛起布棚、飼精牲的人的祖。21伊的小弟名猶八；伊是做一切彈琴歕簫的人的祖。22洗拉也生土八該隱；伊就是製造逐樣銅鐵利器的。土八該隱的姊妹就是拿瑪。23拉麥對伊二個某講：亞大及洗拉啊！著聽我的聲；拉麥的某啊！著致意聽我的話：人傷我，我刣伊；少年人害我，我刣伊。24該隱的伸冤，若是七倍，就拉麥的伸冤，的確七十七倍。25亞當閣及伊的某同房，伊的某生子，標名叫設，是講：「上帝閣給我設立一個子來替亞伯，因為該隱給伊刣死。」26設也生子，標名以羅士。彼時，人才起頭求叫耶和華的名。
