1諸個代誌以後，上帝試亞伯拉罕，叫伊講：「亞伯拉罕！」伊應講：「我佇遮。」2上帝講：「你帶你的子，就是你獨生的子，你所疼的以撒，去摩利亞的地，我所欲指示你的山，佇遐將伊獻做燒祭。」3亞伯拉罕透早起來，備辦驢，帶伊的二個少年人及伊的子以撒，亦破燒祭的柴，就起身去上帝所指示伊的地。4到第三日，亞伯拉罕攑目遠遠看彼個所在。5亞伯拉罕對伊的少年人講：「恁及驢踮遮(tiàm-chia)聽候，我及囝仔去遐敬拜，就倒來恁遮。」6亞伯拉罕將燒祭的柴下佇伊的子以撒的身上，家己的手攑火及刀；對彼霎二人相及行。」7以撒給伊的老父亞伯拉罕講：「父啊！」伊講：「我的子，我佇遮。」伊講：「你看，火及柴攏有，總是燒祭的羊仔佇叨落？」8亞伯拉罕講：「我的子，上帝欲家己備辦燒祭的羊仔。」對彼霎二人相及行。9到上帝指示伊的所在，亞伯拉罕佇遐起壇，將柴排好，縛伊的子以撒，下佇壇裡的柴頂。10亞伯拉罕就伸手攑刀，欲刣伊的子。11耶和華的使者對天叫伊講：「亞伯拉罕！亞伯拉罕！」伊應講：「我佇遮。」12使者講：「你呣通佇此個囝仔的身上下手，亦呣通對伊怎樣做。因為我今知你是敬畏上帝；亦無將你的子，就是你獨生者，留啲呣互我。」13亞伯拉罕攑目看，看見後面有一隻羊牨(káng)，角纏(tî.)佇歸部的樹仔，亞伯拉罕就去掠彼隻羊來，獻做燒祭，來替伊的子。14亞伯拉罕名彼個所在叫「耶和華以勒」，到今仔日人猶啲講：「佇耶和華的山欲備辦。」15耶和華的使者第二擺對天叫亞伯拉罕講：16耶和華講：『你已經行此個事，無留你的子，就是你獨生的子，我就指家己咒誓講：17我賜福欲賜福你；加添欲加添你的後裔，親像天頂的星，海邊的沙。你的後裔欲得著諸個對敵的關隘，18閣地上萬邦欲因為你的後裔得著福氣；因為你聽趁我的話。』」19對彼霎亞伯拉罕倒來伊許個少年人遐，就相及起身去別是巴，亞伯拉罕就踮佇別是巴。20諸個代誌了後，有人給亞伯拉罕講：「密迦給你的小弟拿福生子，21大的烏斯，小弟布斯及亞蘭的老父基某利，22及基設、哈瑣、必達、益拉、彼土利（彼土利生利百加）。」23此八人攏是密迦給亞伯拉罕的小弟拿福生的。24拿福的細姨名流瑪，生提八、迦含、他轄，及瑪迦。
