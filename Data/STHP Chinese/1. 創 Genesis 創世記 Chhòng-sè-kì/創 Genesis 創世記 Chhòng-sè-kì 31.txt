1雅各聽見拉班眾子有話講：「咱老父所有的雅各攏搶去，閣對咱的老父得著此個一切的榮光。」2雅各看見拉班見著伊無親像從前的面色。3耶和華對雅各講：「你著倒去你的父、公的地，到你的親族遐；我欲及你佇啲。」4雅各差人，叫拉結及利亞到山野到羊群遐，5對講：「我看見恁老父見著我無親像從前的面色；總是我的父的上帝時常及我佇啲。6恁亦知，我盡我的力做恁老父的工。7恁老父騙我，十擺改換我的工錢；總是上帝無容允伊害我。8伊若講：『有點的歸你做工錢』，就羊群所生的攏有點；伊若講：『有紋(hûn)的歸你做工錢』，就羊群所生的攏有紋。9按呢，上帝將恁老父的精牲搶來互我。10羊交合的時，我夢中攑目一下看，看見拍羊母的羊牨(káng)攏是有紋的、有點的、有花斑的。11上帝的使者佇彼夢中叫我講：『雅各。』我講：『我佇遮。』12伊講：『你攑目看，拍羊母的羊牨攏是有紋的、有點的、有花斑的；凡若拉班對你所做的，我攏看見。13我是伯特利的上帝；你佇遐曾用油抹柱，對我下願。今你著起來，離開此所在，倒去本地。』」14拉結及利亞應伊講：「佇阮老父的家豈猶有阮通得的家伙及產業嗎？15阮豈呣是互伊看做外人嗎？因為伊賣阮，吞食阮的價錢。16上帝對阮老父所搶出一切的財物，許個就是阮及阮子的。今見若上帝所對你講的，做你去行！」17雅各就起來，互伊的子及某攏騎駱駝，18 閣帶一切的精牲及所積聚的財物，所得著的精牲是佇巴旦亞蘭所得著的，欲去迦南地、去伊的老父以撒遐。19彼時拉班去剪羊毛，拉結偷提老父家內的偶像。20雅各背亞蘭人拉班偷走去，無給伊講，21就帶一切所有的逃走。伊起身過彼個河，向基列山去。22到第三日，有人給拉班講，雅各走去啦。23伊就導伊的兄弟相及去追趇(jip)，歷過七日的路站，到基列山才趇著。24暝時，眠夢中，上帝到亞蘭人拉班遐給伊講：「你著小心，呣通及雅各講好講歹。」25拉班追著雅各。雅各佇彼個山已經搭布棚；拉班及伊的眾兄弟亦佇基列山搭布棚。26拉班給雅各講：「你所做是甚麼事？你啥事背我，將我諸個查某子導去，親像用刀劍搶掠(lia̍h)一樣。27你啥事暗靜走，偷走亦無給我講，互我通用歡喜、唱歌、拍鼓、彈琴送你倒去？28閣無容允我及外孫查某子唚嘴？你今所行是真戇！29我的手本有力通害恁，獨獨恁老父的上帝昨暝給我講：『你著小心，呣通及雅各講好講歹。』30今你雖然戀慕你的老父的家，不得不著去，啥事偷提我的神明？」31雅各應拉班講：「因為我驚心內想講，驚了你將你的查某子對我搶去。32論到你的神明，你對甚麼人搜(chhiau)著，伊就著死。當咱眾兄弟的面前，你認看，佇我遮有甚麼物是你的，通提去。」因為雅各呣知拉結有偷提。33拉班就入雅各的布棚，利亞的布棚，及二個女婢的布棚，攏搜(chhiau)無，就對利亞的布棚出來，入拉結的布棚。34拉結已經將偶像囥(khug)佇駱駝的鞍下(oaⁿ-ē)，來坐佇彼頂面。拉班佇伊的布棚內四界摸，攏搜(chhiau)無。35拉結對伊的老父講：「經期抵仔(tú-á)到，會起來佇你的面前，求我的主莫得受氣。」拉班四界尋偶像，搜攏無。36雅各就受氣及拉班計較，對拉班講：「我有犯著甚麼過失，有甚麼罪惡，你竟然趇(jip)我即緊？37你遍摸我一切的家私，有搜著恁兜甚麼家私出來？通下佇你我的兄弟的面前，互佇咱二人的中間判斷。38我及你住此二十年，你的綿羊母、山羊母呣曾有落胎(làu-the)。你羊群中的羊牨(káng)，我未曾食伊；39互野獸傷害的，我無帶來互你，我本身齊額(chē-gia̍h)。無論日時受偷，暝時受偷，你攏對我討賠。40我日時互日曝，暝時互霜凍，攏顧得睏，我常常是按呢。41我此二十年佇你的家，為著你二個查某子給你做工十四年，為著你的羊群六年，你十擺改換我的工錢。42若呣是有我的父的上帝，就是亞伯拉罕的上帝，閣是以撒所驚畏的及我佇teh，你今穩當互我空手去。上帝看見我的苦情及我的勞碌，才佇昨暝責備你。」43拉班應雅各講：「諸個查某子是我的查某子，諸個囝仔是我的囝仔，諸個羊群亦是我的羊群；凡若你所看見的攏是我的。我的查某子及所生的囝仔，今仔日我會給做甚麼？44今來，咱二人通來立約，佇你我的中間做證據。」45雅各取石，竪(khiā)做柱，46雅各對諸個兄弟講：「恁著拾(khioh)石頭。」in就將石頭拾來疊(thia̍p)歸堆，大家就佇彼堆的邊仔食。47拉班名伊叫伊迦爾撒哈杜他，雅各名伊叫迦累得。48拉班講：「今仔日此個石堆做你我中間的證據。」因為按呢名伊叫迦累得，49也叫做米斯巴，就是講：「咱大家離別以後，願耶和華佇你我的中間鑑察。50你若苦楚我的查某子，閣佇我的查某子以外另外娶某，雖然無人及咱佇teh，有上帝佇你我的中間做干證。」51拉班閣對雅各講：「你看此堆石，你看此支柱，就是我所下佇你我的中間的。52此堆石做干證，此支柱做干證。我無欲過此堆石去害你；你也呣通過此堆石及柱來害我。53願亞伯拉罕的上帝，拿福的上帝，老父的上帝，佇你我的中間判斷。」雅各就指老父以撒所驚畏的上帝來咒誓，54雅各佇山裡獻祭，請伊許個兄弟來食。食了，就佇山裡歇暝。55拉班透早起來，及伊的外孫及伊的查某子唚嘴，給祝福，就起身倒去家己的所在。
