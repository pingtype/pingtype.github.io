1彼時，猶大離開伊的兄弟，落去到一個亞杜蘭人名做希拉的家。2猶大佇遐看見一個迦南人名叫書亞的查某子，就娶伊，及伊同房，3伊就懷孕生子，猶大就給伊號名做珥。4伊閣懷孕生子，老母給伊號名俄南。5伊又閣生子，給伊號名示拉。伊生示拉的時，猶大抵仔佇基悉。6猶大給伊的大子珥娶某，名叫她瑪。7猶大的大子珥行歹佇耶和華的面前，耶和華就互伊死。8猶大給俄南講：「你著及你的兄嫂同房，對伊來盡你做小弟的本份，給你的兄立後嗣。9俄南知所生的子無歸佇伊家己，所以同房的時，遺泄(ûi-siat)佇地裡，免得互伊的兄有後嗣。10伊的所做，耶和華看做歹，互伊亦死。11猶大心內講：「驚了示拉亦死，親像伊二個兄一樣。」就對伊的媳婦(sim-pū)她瑪講：「你去，住恁老父的家守寡，聽候我的子示拉長成。」她瑪就倒去，住佇老父的家。12過久久，猶大的某書亞的查某子死。猶大受安慰，就及伊的朋友亞杜蘭人希拉上去亭拿，到伊剪羊毛的人遐。13有人給她瑪講：「恁乾官(ta-koaⁿ)上去亭拿剪伊的羊的毛。」14她瑪看見示拉已經長成，猶無娶伊做某，就褪伊守寡的衫，用帕(phè)罩(tà)面，閣(moa)身體，坐佇亭拿的路伊拿印門口。15猶大看見伊，掠做是娼妓，因為伊有罩面。16就越去路邊就近伊，講：「來！互我及你相及睏。」因為呣知是伊的媳婦。應講：「你欲及我睏，欲用甚麼互我？」17猶大講：「我對羊群內掠一隻山羊仔，寄來互你。」講：「你欲用物互我做準當，聽候你寄來嗎？」18猶大講：「我著甚麼互你做準當？」伊就講：「你的印、你的帶，及你手裡的枴仔。」就互伊，及伊睏，伊就對猶大懷孕。19她瑪起來去，褪伊的帕(phè)，猶原穿伊守寡的衫。20猶大託伊的朋友亞杜蘭人送一隻山羊仔，欲對彼個婦仁人的手提準當，尋伊著，21就問彼所在的人講：「伊拿印路邊的娼妓佇叨落？」講：「此位無娼妓。」22伊倒去見猶大講：「我尋伊無，彼位的人亦講：『此位無娼妓。』」23猶大講：「據(kù)在伊提去，免得咱見誚。你看，我已經將此隻山羊仔送伊，你竟然尋伊無。」24約略過三月日，有人給猶大講：「你的媳婦她瑪做娼妓，閣因為行淫續有娠孕(sin-īn)。」猶大講：「給伊拖出來燒！」25她瑪互人拖出來的時就差人去見伊乾官講：「諸個物是是誰的，我就是對伊來懷孕。」閣講：「請你認，看此個印及帶及枴仔是是誰的？」26猶大認得就講：「伊比我卡有義，因為我無將伊嫁互我的子示拉。」對彼霎猶大無閣親近伊。27她瑪得欲生的時，知伊腹肚內是雙個。28啲生的時，一個囝仔伸一支手出來；拾姐提紅線縛佇伊的手，講：「此個是代先出的。」29後來伊的手勼(kiu)入去，第二個出世；拾姐講：「你啥事(chông)出來？」此個爆破是為著你，所以給伊號名做法勒斯。30後來，彼個手縛紅線的亦生出來，就號伊的名做謝拉。
