1諸個代誌了後，耶和華的話佇異象中臨到亞伯蘭講：「亞伯蘭啊，你呣免驚！我是你的盾牌，是你極大的報賞。」2亞伯蘭講：「主耶和華啊！你欲互我甚麼？我已經無子，承接我的家業的就是大馬色人以利以謝。」3亞伯蘭閣講：「你無互我有後裔；彼個生佇我家內的是我的後嗣。」4耶和華閣臨到給伊講：「此人呣是欲做你的後嗣；對你本身出的才是做你的後嗣。」5就導伊出去外面，講：「你看天，算許個星，你算會了抑？」閣對伊講：「你的後裔亦欲親像按呢。6亞伯蘭信耶和華，伊就給伊算做義。7閣對伊講：「我是耶和華，曾導你出迦勒底的珥城，為著欲將此個地互你做業。」8亞伯蘭講：「主耶和華啊，我怎樣會知欲得著此個地做業啊？」9伊給伊講：「你給我取一隻三年母的牛，一隻三年母的山羊，一隻三年公的綿羊，一隻鳩鵻(ka-chui)，一隻鴿仔。」10伊就取諸個物來，逐樣對中破開做二旁，此旁及彼旁排相對，只有鳥無破開。11有鷹鳥落來，佇死的精牲的頂面，亞伯蘭就趕伊去。12日欲落的時，亞伯蘭睏重眠；忽然有真黑暗的大驚惶到佇伊。13耶和華對亞伯蘭講：「你的確著知，你的後裔欲出外佇別人的地，閣服事彼位的人；彼位的人欲苦楚四百年。14所欲服事的國，我欲辦，後來欲帶多多財物對遐出來。15你欲安然倒祖，食長歲壽，互人埋葬。16到第四代，欲倒來遮，因為亞摩利族的罪猶未貫滿。」17日落天暗，有出煙的爐及啲(to̍h)的火把對許個破旁的肉經過。18當彼日，耶和華及亞伯蘭立約，講：「我有將此個地，對埃及河到彼個大河，就是伯拉河，互你的後裔，19就是基尼、基尼洗、甲摩尼、20赫、比利洗、利乏音、21亞摩利、迦南、革迦撒、耶布斯諸個族的地。」
