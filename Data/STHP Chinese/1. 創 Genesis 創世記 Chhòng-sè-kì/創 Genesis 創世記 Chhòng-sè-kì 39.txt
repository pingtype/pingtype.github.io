1約瑟互人帶落去埃及。有一個埃及人，是法老的人臣──侍衛長波提法，對許個帶伊來的以實瑪利人的手買去。2耶和華及伊相及佇啲，互伊逐項亨通，住佇伊的主人埃及人的家。3伊的主人看見耶和華及伊相及佇啲，閣耶和華互伊的手所做的攏亨通，4約瑟就佇主人的面前得著恩典，來服事伊，主人設立伊管理伊的家，將一切所有的交伊的手。5對主人設立伊管理家事及伊一切所有的，耶和華為著約瑟的緣故賜福佇彼個埃及人的家；見若家內及田裡一切所有的攏得著耶和華賜福。6伊將一切所有的攏交約瑟的手，除去伊所食的物以外，別項所有的攏呣知。約瑟媠閣好生做。7諸個代誌以後，約瑟的主母注神看伊，講：「來及我睏。」8約瑟呣趁，對伊的主母講：「你看，家內有甚麼佇我的手，我的主人攏呣知；伊已經將所有的交佇我的手。9佇此家內無一個比我卡大；你以外，伊無一項無交我，因為你是伊的某。我怎樣通行此個大歹，來得罪上帝？」10後來伊逐日及約瑟講話，約瑟無聽伊的話，無及伊睏，亦無及伊做堆。11有一日，約瑟入厝辦伊的代誌，家內的人無一個佇厝內，12婦仁人就搝(khiú)伊的衫，講：「你來及我睏！」約瑟將衫放佇伊的手，走出去外面。13婦仁人看見約瑟將衫放佇伊手裡閣走出外面，14就叫家內的人來，對講：「恁看！伊帶一個希伯來人入來咱的家，欲戲弄咱。伊來我遮，欲及我睏，我就大聲喝。15伊聽見我出聲喝，就將伊的衫放佇我遮，走出外面。」16婦仁人將約瑟的衫收佇伊遐，聽候伊的主人倒來，17就對伊講起諸個事，講：「你所帶來咱遮彼個希伯來的奴僕到我遮欲戲弄我，18我出聲喝，伊將伊的衫放佇我遮，走出外面。」19主人聽見伊的某對伊所講的話，講「你的奴僕親像按呢款待我」，伊就受氣，20約瑟的主人將伊關落監，就是王的罪犯受關的所在。對按呢約瑟佇彼個監內。21總是耶和華及約瑟佇啲，施恩互伊，互伊佇管監的人的面前得著恩典。22管監者就將監內所有的犯人攏交約瑟的手；佇遐所做的代誌攏是伊啲做。23見若約瑟手下的代誌，管監者一概無插(chhap)，因為耶和華及約瑟佇啲；閣伊所做的耶和華攏互伊亨通。
