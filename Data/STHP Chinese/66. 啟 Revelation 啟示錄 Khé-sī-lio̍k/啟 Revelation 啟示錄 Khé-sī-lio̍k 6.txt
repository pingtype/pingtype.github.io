1羊羔開七個印的一個，彼時我啲看，就聽見四個活物的一個，伊的聲親像雷，講：「來啊！」2 我就看，有白馬；騎伊的，有攑弓，亦有冕旒互伊。伊就出去，得勝閣欲得勝。3開第二個印的時，我聽見第二個活物講：「來啊！」4閣有一隻馬出來，是赤的，有權柄互彼個騎馬的，對地上搶奪和平，互人相刣；閣有將大支刀互伊。5開第三個印的時，我聽見第三個活物講：「來啊！」我就看，有黑馬；騎伊的，手攑秤(chhìn)。6我聽見四個活物的中間親像有聲講：「麥一升(chin)一個銀仔，大麥三升也一個銀仔；油及酒呣通拍歹。」7開第四個印的時，我聽見第四個活物的聲講：「來啊！」8我就看，有火灰(hé-hu)色的馬；騎伊的，伊的名叫做死，陰府隨伊的後面同行；有權柄互，通治理地上的四份一，用刀劍、飢荒、瘟疫，及地上的野獸來滅伊。9開第五個印的時，我看見祭壇下，有為著上帝的道理，及為著所執守的干證，來受刣的人的靈魂，10大聲喉叫講：「聖閣真的主宰啊，你無審判佇地上的人，來伸阮流血的冤，欲到甚麼時啊？」11就有白衫互逐人；閣給講，著請歇淡薄久，聽候同做奴僕的及兄弟，就是欲親像受刣的，數額一盡滿。12我看伊開第六個印的時，地大振動，日變黑親像毛黑布，月歸個親像血，13天星墜落地，親像無花果樹互大風所搖，落(lak)未熟的果子一樣。14天就抵著遷徙，親像軸(chhat)捲起來；山及海嶼攏走差(choa̍h)。15地上諸個王、大夫、千總、富人、猛人，以及攏總做奴僕的、自由的，家己匿(bih)佇山洞、山巖，16對山及巖講：「壓啲(teh)佇阮的頂面！遮蓋(jia-khàm)阮，通閃避彼個坐佇座位者的面及羊羔的受氣；17因為受氣的大日已經到啦，是誰徛會住啊？」
