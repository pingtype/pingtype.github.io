1「你著寫批互佇撒狄的教會的使者，講：『有上帝的七個神及七粒星的，伊的話講：我知你的所做，你名是活，實是死。2你著警醒，堅固許個其餘(kî-û)啲欲死的事；因為我看見你的行做，佇我上帝的面前，無一項完全。3所以你著記得你有怎樣受、怎樣聽，閣著執守，亦著反悔。設使呣警醒，我欲親像賊來，你呣知我甚麼時欲來到佇你。4總是佇撒狄，你猶(iâu)有幾若名未曾拍垃墋(lâ-sâm)的衫，欲穿白衫及我四界行，因為是堪得的。5 得勝的人亦欲按呢穿白衫，伊的名佇活命的冊，我決斷無擦起來；是欲認伊的名佇我的父的面前，以及伊許個天使的面前。6有耳孔的，著聽聖神給諸個教會所講的。』」7你著寫批互佇非拉鐵非的教會的使者，講：『是聖、是真、有大衛的鎖匙、開就無人會關、關就無人會開的，伊的話講：8我知你的所做，你看，我佇你的面前已經有給你開門，是無人會關的。因為你有淡薄氣力，已經守我的道理，未曾呣認我的名。9撒但的會，家己講是猶太人，其實呣是，是講白賊的，我欲賞賜你互來仆佇你的腳前，閣互知我已經疼你。10因為你已經守我吞愞的道理，我亦欲守你脫離彼個試煉的時，此個時欲到佇天下，來試煉攏總徛起佇地上的人。11我緊緊到，你所有的著持守伊，免得有人搶你的冕旒。12得勝的人，我欲互伊做柱佇我上帝的殿內，決斷無閣出去外面。我亦欲將我上帝的名以及我上帝的城（新的耶路撒冷對天、對我的上帝降落者的名），閣用我新的名，攏寫佇伊的頂面。13有耳孔的，著聽聖神給諸個教會所講的。』」14「你著寫批互佇老底嘉的教會的使者，講：『做阿們，做忠信真實的干證，做上帝造化的源頭的，伊的話講：15我知你的所做，你是無冷無熱；我願你或是冷或是熱。16你既然是略溫燒(lâ-lûn-sio)，呣成熱呣成冷，我欲吐你出我的嘴。17因為你家己講：我是好額，已經發財，攏無欠缺；也呣知你是困苦、可憐、喪鄉、睛暝、褪裼。18我替你想著對我買過火鍛煉的金，通得著好額；閣買白衫通穿，互你無露現褪裼的見誚；閣買藥膏來抹你的目睭，互你會看見。19見若我所疼的人，我責備來警戒伊；所以著奮志來反悔。20我徛佇門外拍門，聽見我的聲來開的人，我欲入去就近伊，來及伊食，伊亦及我食。21得勝的人，我欲互伊及我同坐佇我的座位，親像我得勝，來及我的父同坐佇伊的座位一樣。22有耳孔的，著聽聖神給諸個教會所講的。』」
