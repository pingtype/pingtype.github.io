1諸個代誌了後，我看見別個天使對天落來有大權柄，地上對伊的榮光來光。2伊大聲叫講：大的巴比倫倒壞啦！倒壞啦！今成做鬼徛起的所在及攏總污穢的神的監牢，以及攏總無清氣可惡的鳥的鳥籠。3因為萬邦對伊淫亂惹著受氣的酒來倒壞。地上諸個王曾及伊行姦淫；地上諸個生理人已經對伊的奢華到極，致到好額。4我閣聽見對天有別個聲講：我的百姓啊，著對遐出來，免得有份伊的罪，也免得受伊的災禍；5因為伊的罪抵天；伊逐號的不義，上帝記得。6著照伊款待人的，來款待伊，照伊的所行加倍報應伊；佇伊所調和的杯，今也加倍調和來互伊。7伊曾怎樣榮光家己，來奢華，今互伊艱苦悲哀也照按呢，因為伊心內講：我是坐啲做王，並呣是寡婦，決斷bõe抵著悲哀。8所以一日的中間，伊的災禍攏欲到，就是死無、悲哀、飢荒。伊也欲互火燒燎去，因為審判伊的主上帝就是大氣力的。9地上諸個王平素及伊行姦淫來奢華的，看見燒伊的煙，就為著伊悲傷啼哭。10因為驚伊的艱苦，就遠遠徛講：慘啊！慘啊！大城巴比倫，堅固的城啊，因為一時間你的審判到啦。11地上諸個生理人也為著伊悲傷哀慘，因為無人閣買的貨；12就是金、銀、寶石、真珠、幼葛、紫色、絲綢、朱紅諸個貨、及逐號的香柴、逐號象牙的器具、逐號貴氣的柴、銅、鐵、白石的器具，13也有肉桂、荳蔻、香料、香油、乳香、酒、油、幼麵、麥、牛、羊、馬、車、奴僕，以及人的靈魂。14你的心所意愛的果子已經離開你；你的好食及好看的物攏無去，決斷無閣看見。15做諸個物的生理人，對伊得著好額的，因為驚伊的艱苦欲遠遠徛，悲傷哀慘，講：16慘啊！慘啊！此個大城，平素穿幼葛、紫色、朱紅色的衫，用金、寶石、真珠妝飾(chng-thãn)的。17因為一時間到許大的好額變做荒廢。逐個舵公及搭船去逐所在的，及水手，連佇海裡趁食的，攏遠遠徛，18看見燒伊的煙，就喉叫講：「叨落一個城親像此個大城啊？」19閣用塵埃摻頭殼，悲傷哀慘，喉叫講：慘啊！慘啊！此個大城。凡有船佇海裡的，攏對伊的豐盛來致到好額！因為一時間成做荒廢！20天啊，諸個聖徒及先知啊！恁通因為伊來歡喜，因為上帝將恁所受的審判來審判伊。21有一個大氣力的天使夯石，親像大的石磨，伊佇海裡，講：巴比倫大城也欲親像按呢大沈受落，決斷閣看見。22彈琴、作樂、歕簫、歕號頭的聲音，決斷無閣聽見佇你的中間；逐樣工藝的師傅決斷無閣看見佇你的中間；挨磨的聲決斷無閣聽見佇你的中間；23燈的光決斷無閣照佇你的中間；新子婿及新娘的聲，決斷無閣聽見佇你的中間。因為你的生理人平素做地上的尊貴者；萬國也對你的邪術來受迷惑。24閣先知及聖徒及地上一切受刣的人的血攏佇此個城尋著。
