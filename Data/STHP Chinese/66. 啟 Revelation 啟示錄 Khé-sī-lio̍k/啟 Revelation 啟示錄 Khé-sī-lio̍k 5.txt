1我看見坐佇座位的，正手提一卷(kńg)，內外攏有文字，用七個印封密。2閣看見有權能的天使大聲宣傳講：「是誰會堪得開彼卷，來拆開伊的印？」3佇天裡，及地裡，及地的下面，無一個會開彼卷、抑是看伊。4既然尋無一個會堪得開彼卷、抑是看伊的，我就大啼哭。5許個長老的一個給我講：「莫得啼哭！你看，猶大支派的獅，大衛的根頭，已經得勝，通來開此卷，及許個七個印。」6我就看見佇座位及四位的活物的中間，及佇許個長老的中間有羊羔徛啲，親像曾受刣，有七支角七蕊目睭，就是上帝的七個神，奉差到普天下的。7伊就進前，對彼個坐佇座位者的正手提彼卷。8伊提彼卷的時，就四個活物及二十四個長老攏仆佇羊羔的面前，逐個有琴及金爐貯香滿滿；香就是聖徒的祈禱。9也吟新的詩，講：你堪得提彼卷，來開伊的印；因為你受刣，曾用你的血對逐族、逐腔口、逐號百姓、逐國買人，來歸上帝，10互做國，做祭司來服事上帝，亦欲做王佇地上。11我閣看，就聽見座位及活物及長老的周圍多多天使的聲；的額數千千萬萬，12大聲講：受刣的羊羔合宜得著權能、富有、智慧、氣力、尊貴、榮光、謳咾。13閣聽見佇天、佇地、及地的下面、及海面，一切受造的物，及其中凡所有的，攏講：謳咾、尊貴、榮光、權勢、攏歸互坐佇座位者及羊羔，到代代無盡！14四個活物講：「阿們！」許個長老就仆啲拜。
