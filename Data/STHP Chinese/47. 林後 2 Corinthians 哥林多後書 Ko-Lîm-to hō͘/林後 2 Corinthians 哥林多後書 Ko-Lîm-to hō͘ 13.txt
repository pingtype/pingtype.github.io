1此個是第三擺我欲到恁遐。「用二三個干證的人的嘴，逐句攏有憑準。」2我曾代先講的，今閣代先講伊，親像第二擺相及佇啲也現今相離開，給諸個從前犯罪的以及其餘的眾人講：「我若閣來，無欲寬恕(khoan-sù)。」3因為恁愛得著基督佇我來講話的憑據，伊向恁呣是軟弱，就是有權能佇恁中間。4伊對軟弱來受釘十字架，總是對上帝的權能來活。親像按呢阮佇伊也軟弱，總是對上帝向恁所顯明的權能，欲及伊相及活。5恁著試看本身有佇信抑無，著家己驗看。抑是呣知恁若呣是通棄拺的，就有耶穌基督佇恁？6阮也向望恁會知，阮呣是通棄拺的。7今阮求上帝，互恁所行無一項歹，呣是欲顯明阮做通接納的，是欲互恁的行做攏好，阮雖然做親像通棄拺的也通！8因為阮會做甚麼來逆真理，就是幫助真理。9阮軟弱，恁勇壯，阮就歡喜；阮所祈求的，就是互恁會完全。10因為按呢，我相離開的時，寫諸個互恁，通佇相見面的時，免照主所互我的權來用嚴法。此個權是欲起造，呣是欲捙倒。11兄弟啊，結尾來講：著歡喜。著完全；著受安慰；著同心；著和睦。就賞賜仁愛及平安的上帝欲及恁佇啲。12著用(ēng)聖的相唚(saⁿ-chim)，來相請安。13諸個聖徒攏請安恁。14願主耶穌基督的恩典、上帝的疼痛、聖神的相通及恁眾人佇啲！
