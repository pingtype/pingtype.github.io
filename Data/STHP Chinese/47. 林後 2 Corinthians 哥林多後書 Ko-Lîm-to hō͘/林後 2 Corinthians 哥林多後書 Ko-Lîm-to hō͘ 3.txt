1阮豈是此霎才閣家己舉薦(kú-chiàn)嗎？抑是阮親像別人欠用人的薦批(chiàn-phoe)互恁抑是欠用恁的薦批互別人啊？2恁就是阮的批寫佇阮的心，互眾人所知所讀的。3恁明明是基督的批，對阮的工來成的。呣是用墨寫的，就是用真活上帝的神；呣是佇石碑，就是佇肉體的心碑。4阮倚靠基督，向上帝有此號的信。5呣是講阮家己會堪得對家己來想出甚麼；阮所以會堪得，是對上帝。6伊也互阮會堪得擔當新約的差用，呣是文字的，是神靈的；因為文字致到死，神靈致到活。7今致到死的職份用字刻佇石裡的尚且(siōng-chhiáⁿ)有榮光，致到以色列人會注目看摩西的面，是為著伊的面的榮光；這榮光是漸漸衰退的，8何況神靈的職份豈無閣卡有榮光嗎？9因為定罪的職份既然榮光，就致到義的職份伊的榮光閣卡充滿。10因為前所受榮光的，為著此個卡大的榮光就無榮光；11因為衰退的若有榮光，就彼個久長佇啲的閣卡有榮光。12阮既然有此號的向望，所以真好膽來講，13無親像摩西用帕(phè)罩(tà)伊的面，互以色列人得通注目看到彼個啲衰退者的結局。14若是的心變做硬，到佇今仔日讀舊約的時，彼個帕猶原佇啲無掀(hian)開。此個帕對基督就廢去。15若是到今仔日，不論甚麼時讀摩西的冊，帕猶久罩佇的心。16獨獨不論甚麼時歸向主，帕(phè)就除去。17今主就是彼個神；主的神佇彼位，彼位就自由。18咱眾人的面無罩帕親像鏡倒照主的榮光，攏變化做伊的像，對榮光到榮光，親像對主就是神按呢。
