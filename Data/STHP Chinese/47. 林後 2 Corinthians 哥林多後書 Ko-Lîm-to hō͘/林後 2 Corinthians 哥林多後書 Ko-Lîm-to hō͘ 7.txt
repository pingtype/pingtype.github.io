1所疼的兄弟啊，既然有諸個應允，咱著清氣本身，除去一切肉體、及神的垃墋，驚畏上帝，來完全成聖。2著開闊恁的心來接納阮。阮未曾剋虧(khek-khui)人，未曾損壞(sún-hoāi)人，未曾偏(phiⁿ)人。3我講按呢，呣是欲責罪恁。因為我已經有講，恁佇阮的心頭，同死同活。4我向佇恁大好膽，我為著恁大誇口，我滿心得著安慰；佇阮一切患難中我有格外(kek-goē)的歡喜。5因為阮來到馬其頓的時，阮的肉體攏無平安，凡事抵著患難，外面有相爭，內面有驚。6總是安慰卑微的人的就是上帝，用提多到來安慰阮；7呣若用伊到，也是用伊對恁所受的安慰，來安慰阮；因為伊將恁的戀慕、恁的哀傷，恁向佇我的熱心，給阮講，致到我益發歡喜。8我曾用批互恁煩惱，前雖然有呣過心，今就無啦；因為我看彼張批互恁煩惱的不過是暫時。9今我歡喜，呣是因為恁煩惱，是因為恁有對煩惱致到反悔。因為恁煩惱是順上帝，互恁無一項對阮受剋虧(khek-khui)。10因為順上帝的煩惱生出反悔，致到得著救，無有後來的退悔(thè-hoé)；若是世間的煩惱是致到死。11因為恁看，恁此個順上帝的煩惱，佇恁有生出偌大的殷勤、怎樣的家己分訴、怎樣的怨慼(oàn-chhoeh)、怎樣的驚惶、怎樣的戀慕、怎樣的熱心、怎樣的責罰。恁佇此層(chit-chân)事，已經逐項表明家己是清氣。12我前雖罔寫批互恁，呣是為著彼個剋虧((khek-khui)人的，也呣是為著彼個受剋虧的，是欲互恁為著阮的殷勤(un-khûn)佇上帝的面前對恁顯明。13所以，阮已經受安慰。閣佇安慰中，因為提多的歡喜就阮的歡喜益發充滿，因為伊的心對恁眾人來得著安息。14我若曾對伊誇口恁甚麼代誌，也就無見誚；因為阮對提多所誇口恁的話是真實，親像阮對恁所講的話也攏是真實。15閣伊記念恁攏順服，用驚惶愕愕惙接納伊，就伊的心益發向佇恁。16今我歡喜，因為論到恁，我凡事會放心得。
