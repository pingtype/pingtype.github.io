1過節前，耶穌知伊離開此世間歸佇父的時到。已經疼佇世間屬伊的人，到尾亦疼。2食下昏頓的時，魔鬼已經將賣耶穌的意思下佇加略人西門的子猶大的心。3耶穌知父已經將萬物交佇伊的手，閣知伊對上帝出，亦欲歸佇上帝，4就離開桌，褪衫，提巾家己縖(hâ)，5倒水佇盤裡，洗學生的腳，將所縖的巾給拭。6洗到西門彼得，彼得給伊講：「主啊，你洗我的腳嗎？」7耶穌應伊講：「我所做的，你現今呣知，後來就會曉得((hiáu-tit))。8彼得講：「你永遠無通洗我的腳！」耶穌應伊講：「我無給你洗，你就及我無干涉。」9西門彼得給伊講：「主啊，呣若我的腳，連手及頭殼亦著。」10耶穌給伊講：「人洗浴(e̍k)了，只有著洗腳，就齊全清氣。恁諸個是清氣，若是無逐個按呢。」11因為耶穌知賣伊的人是是誰，所以講：「恁無逐個清氣。」12已經洗的腳，穿衫，閣坐，就給講：「我對恁所有行的，恁知嗎？13恁稱呼我先生啊，主啊，恁的話著，我實在是。14我做主，做先生，尚且給恁洗腳，恁亦著相共洗腳。15因為我已經用模樣互恁，互恁照我所對恁行的來行。16我實實給恁講，奴僕無卡大伊的主人，奉差的無卡大差伊的。17恁既然知諸個事，若去行伊就有福氣。18我呣是指恁眾人來講，我所揀的我知。獨獨欲互聖經應驗：『食我的餅的人攑起腳後(tiⁿ)踢我。』19今代誌猶未成，我先給恁講，到代誌成，互恁信我就是伊。20我實實給恁講，接納我所差的，就是接納我；接納我，就是接納差我的。」21耶穌講按呢，心內大迫腹，就干證講：「我實實給恁講，恁中間一人欲賣我。」22學生相看，想呣出伊是講甚麼人。23有一個學生，就是耶穌所疼的，撐近耶穌的胸前(heng-chêng)。24西門彼得點頭給伊講：「請給阮講，伊所講的是甚麼人？」25伊就向身倚耶穌的胸坎(heng-khám)，給伊講：「主啊，是是誰？」26耶穌就應講：「我搵(ùn)一塊仔物互伊，彼個人就是。」隨時搵一塊仔，提互加略人西門的子猶大。27伊受物了後，撒但就入伊的心。耶穌就給伊講：「你所做的，緊緊去做！」28同桌的人無人知為著怎樣對伊講此個。29因為猶大管錢袋，有人拍算敢是耶穌給伊講：「你去買咱守節所欠用的」，抑是教伊去賑濟喪鄉人。30猶大接著彼個物，連鞭出去。彼時暝時。31已經出去，耶穌講：「今人子得著榮光，上帝亦佇伊得著榮光。32閣上帝欲佇本身榮光人子，亦欲連鞭榮光伊。33細子啊，我猶有霎仔久及恁佇啲；恁欲尋我，我所去的所在恁會到。我曾給猶太人講，今亦按呢給恁講。34我用新的誡命互恁，就是恁著相疼；親像我曾疼恁，恁亦著按呢相疼。35恁若相疼，眾人欲對按呢知恁是我的學生。」36西門彼得給伊講：「主啊，欲叨落去？」耶穌應伊講：「我所去的所在，你現時隨我，後來欲隨我。」37彼得給伊講：「主啊，我現時怎樣隨你啊？我欲為著你放拺生命！」38耶穌應講：「你欲為著我放拺你的生命嗎？我實實給你講，雞猶未啼，你欲三擺呣認我。」
