1逐人就倒去兜；耶穌去橄欖山，2透早閣到佇殿裡。百姓攏就近伊，伊就坐啲，來教示。3經學士及法利賽人帶一個婦仁人來，是佇行姦淫的時互人掠著的，已經互伊徛佇中央(tiong-ng)，4就對耶穌講：「先生，此個婦仁人是抵抵行姦淫的時互人掠著。5摩西佇律法命令阮用石頭擲死此號的婦仁人。今你講怎樣？」6講按呢，是欲試耶穌，愛得著有縫通(phāng-thang)告伊。耶穌就俯腰(àⁿ-io)，用指頭仔寫字佇土腳。7猶原問伊無息，耶穌就挺身(thêng-sin)起來，對講：「恁中間無罪的人，通代先用石頭擲伊。」8就閣俯腰，用指頭仔寫字佇土腳。9聽了，對老到少年，一個一個攏出去，只有耶穌家己佇啲，婦仁人猶原徛佇中央。10耶穌挺身起來，給伊講：「婦仁人啊，佇叨落？無人定你的罪嗎？」11伊講：「主啊，無。」耶穌講：「我亦無定你的罪。去啊，今以後莫得閣犯罪！」12耶穌閣給眾人講：「我是世間的光。隨我的人，無行佇暗，反轉欲有活命的光。」13 法利賽人就給伊講：「你為著本身做干證，你的干證呣是真。」14耶穌應講：「我雖罔為著本身做干證，我的干證亦是真；因為我知本身對叨落來，對叨落去；恁呣知我對叨落來，對叨落去。15恁照肉體擬斷人，我無擬斷人。16我就若擬斷，我的擬斷是真；因為我呣是家己佇啲，是我及差我的父相及佇啲。17閣佇恁的律法有記載：『二人的干證就是真。』18我是為著家己做干證，差我的父亦為著我干證。」19就給伊講：「你的父佇叨落？」耶穌應講：「恁呣識我，亦呣識我的父；恁若識我，就亦識我的父。」20耶穌佇殿裡教示人，佇庫房內講諸個話，亦無人掠伊，因為伊的時猶未到。21耶穌閣給講：「我欲去啦，恁欲尋我，亦欲死佇恁的罪。我去的所在，恁會到。」22猶太人就講：「伊講『我去的所在，恁會到』，豈是欲自盡嗎？」23耶穌給講：「恁是對下面，我是對頂面；恁是對此世間，我呣是對此世間。24所以我有給恁講，恁欲死佇恁的罪。因為恁若呣信我是伊，就恁欲死佇恁的罪。」25就給伊講：「你是是誰？」耶穌給講：「就是我對起頭所給恁講的。26我有多多項欲議論恁，欲判斷恁；獨獨差我的是真，我所對伊聽見的，就傳互世間。」27呣知伊所對講的是指父。28耶穌就講：「恁舉起人子的時，就知我是伊，亦我所行的無一項對家己。是照父所教示我的來講諸個。29差我的及我佇啲，伊無放我家己佇啲，因為我常常行伊所歡喜的。」30當耶穌講諸個話的時，多多人信伊。31耶穌就對信伊的猶太人講：「恁若常常佇我的道理，就真正是我的學生；32恁欲識真理，亦真理欲互恁自由。」33應伊講：「阮諸個是亞伯拉罕的後裔，從來未曾做人的奴才。你怎樣講『恁欲得著自由』啊？」34耶穌應講：「我實實給恁講，見若犯罪的就是罪的奴才。35奴才無永永住佇家內；子(kiáⁿ)就永永住。36所以子若互恁自由，恁就真正自由。37我知恁是亞伯拉罕的後裔，獨獨恁愛欲刣我，因為我的道理無存佇恁的心。38我對我的父看見的，我就講伊；恁對恁的父聽見的，恁就行伊。」39應伊講：「阮的父就是亞伯拉罕。」耶穌給講：「恁若是亞伯拉罕的子，就欲行亞伯拉罕的所行。40今我是將我對上帝所聽的真理來給恁講的人，亦恁愛欲刣我，這呣是亞伯拉罕的所行。41恁是行恁的父的所行。」給伊講：「阮呣是對姦淫來生；阮有一個父，就是上帝。」42耶穌給講：「若是上帝做恁的父，恁就疼我；因為我是對上帝出，亦來到遮，呣是自專(chū-coan)來，是伊差我。43恁無明我的話是怎樣？是因為恁會聽我的道理。44恁所對伊出的父就是魔鬼，恁的父的私慾恁愛欲行伊。伊對起頭做刣人的，無徛住佇真理，因為伊內面無真理。伊講白賊的時就是對家己所有的來講；因為伊是白賊的，亦做白賊的父。45因為我講真理，恁呣信我。46恁中間是誰擬我有罪？我若講真理，恁啥事呣信我？47對上帝出的，聽上帝的話；恁所以呣聽，因為恁呣是對上帝出。」48猶太人應伊講：「阮講你是撒瑪利亞人，閣患著鬼，豈無真著(chin-tio̍h?)？」49耶穌應講：「我呣是患著鬼；我是尊敬我的父，若是恁侮慢我。50我無求家己的榮光，有一個啲替我求閣審判的。51我實實給恁講，人若守我的道理，就永遠無見著死。」52猶太人給伊講：「今阮知你是患著鬼。亞伯拉罕死，諸個先知亦死，若是你講：『人若守我的道理，就永遠無死。』53你豈比阮的祖亞伯拉罕卡大嗎？伊已經死，諸個先知亦死，你家己算做甚麼人啊？」54耶穌應講：「我若榮光家己，我的榮光就呣上算(chiūⁿ-sǹg)；榮光我的是我的父，就是恁所講做恁的上帝者。55恁呣識伊；獨獨我識伊。我若講呣識伊，就我是白賊親像恁；獨獨我識伊，亦守伊的道理。56恁的祖亞伯拉罕極歡喜，是欲看見我的日子，看見就歡喜。」57猶太人就對伊講：「你未上五十歲豈曾看見亞伯拉罕嗎？」58耶穌給講：「我實實給恁講，未有亞伯拉罕我就佇啲。」59就提石頭欲擲(tìm)伊；若是耶穌家己隱密，對殿堂出去。
