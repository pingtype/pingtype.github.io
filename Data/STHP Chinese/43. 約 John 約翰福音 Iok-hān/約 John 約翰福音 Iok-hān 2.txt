1第三日，佇加利利的迦拿有婚姻的筵席，耶穌的老母佇遐。2耶穌及伊的學生也互請去赴筵席。3酒用了，耶穌的老母就對伊講：「無酒啦。」4耶穌給伊講：「老母啊，我及你甚麼干涉？我的時猶未到。」5伊的老母給諸個差用的人講：「凡若伊給恁講的，恁著行伊。」6照猶太人洗清氣的例，佇遐有排六個石甕(chio̍hàng)，逐個會貯得二三桶水。7耶穌給差用的人講：「用水互伊滿甕。」就互伊滿到甕口(àng-kháu)。8閣給講：「今著舀(iúⁿ)伊，捧(phâng)互掌理筵桌的人。」就捧互伊。9水變做酒，掌理筵桌的試飲伊，呣知對叨落來，獨獨舀(iúⁿ)水的差用知。掌理筵桌的就叫新子婿(kiáⁿ-sài)來，10給伊講：「人攏是代先排好酒，到人飲多多，才用卡次(khah-chhù)的，獨獨你留好酒到此霎！」11此個頭一擺的神蹟，耶穌行佇加利利的迦拿，來顯出伊的榮光；伊的學生就信伊。12此個事以後，伊及伊的老母、及兄弟，以及伊的學生落去迦百農，遐無幾日。13猶太人的過節近啦，耶穌上耶路撒冷。14佇殿裡抵著有賣牛、羊、鴿仔，亦有換錢的啲坐，15耶穌用索做鞭，趕及羊牛攏出殿，閣捙倒換錢的人的錢，反輪轉(péng-lìn-tńg)的桌，16閣給賣鴿仔(chíⁿ-á)的講：「帶諸個物去！呣通用我的父的厝做買賣的厝。」17伊的學生記得聖經有記講：「我為著你的厝，心內親像火(to̍h)。」18猶太人就應伊講：「你做諸個代誌，用甚麼神蹟互阮看？」19耶穌應講：「恁毀壞此個殿，我三日欲閣起伊。」20猶太人就講：「此個殿歷過(le̍k-kè)四十六年才起好，亦(ia̍h)你三日欲閣起伊嗎？」21若是伊按呢講是啲論伊的身軀(sin-khu)的殿。22到伊對死人中復活，伊的學生才記得伊曾按呢講，就信聖經及耶穌所講的話。23當過節耶穌佇耶路撒冷，佇節期中多多人看見伊所行的神蹟，就信伊的名。24若是耶穌無用本身交託；因為伊知眾人，25也無欠用人對伊證明人是怎樣，因為伊家己知人心內所囥(khǹg)的。
