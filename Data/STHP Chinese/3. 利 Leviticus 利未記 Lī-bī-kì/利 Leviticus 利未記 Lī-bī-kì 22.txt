1耶和華吩咐摩西講：2「你著給亞倫及伊許個子講：著離開以色列人所分別做聖、歸互我的聖物，免得褻瀆我的聖名。我是耶和華。3著給講：恁代代的後裔，見若身軀有污穢、來親近以色列人所分別做聖、歸互耶和華做聖物的，彼人著佇我的面前剪除。我是耶和華。4亞倫的後裔，見若有癩的，抑是下痟的，呣通食聖物，著聽候伊清氣。無論甚麼人摸著彼個對死屍染著垃墋的物，抑是精(tūi-cheng)的人，5抑是摸著甚麼無清氣會爬的物，抑是摸著許個互伊無清氣的人（不管彼人有甚麼無清氣），6摸著許個的人，的確無清氣到下昏；若無用水洗身軀，就呣通食聖的物，7日落的時，伊就清氣，然後通食聖物，因為這是伊的食物。8家己死的抑是互野獸拆裂的，伊呣通食，因為此個拍垃墋家己。我是耶和華。9所以著守我所交代的，免得褻瀆伊，對按呢擔當罪來死。我是互成聖的耶和華。10「一切的外人呣通食聖物；歇佇祭司的家者，抑是做工人，攏呣通食聖物；11設使祭司買人，是伊用銀買的，彼人通食伊；出世佇伊的家者也通食伊的米糧。12祭司的查某子若嫁出外人，就呣通食所舉起來的聖物。13總是祭司的查某子若是寡婦，抑是受離出者，無子兒，閣倒來老父的家，及伊少年的時一樣，就通食伊的老父的食物；獨獨外人呣通食。14若有人無張持食聖物，著照許個聖物加五份一交互祭司。15呣通褻瀆以色列人所獻互耶和華的聖物，16免得佇食聖物的時擔當過失的罪過，因為我是互成聖的耶和華。」17耶和華吩咐摩西講：18「你著吩咐亞倫及伊許個子，及以色列的眾人對講：以色列家的人，抑是佇以色列中寄腳的，見若獻禮物，無論是所下的願，抑是甘心獻的，就是獻互耶和華做燒祭的，19就著獻牛，抑是綿羊，抑是山羊，攏著用公的無瑕疵的，才會得著歡喜接納。20見若有瑕疵的，恁呣通獻，因為這無欲給恁接納。21見若對牛群抑是羊群中，將謝恩祭獻互耶和華，為著欲謝特別下的願，抑是做甘心獻的，所獻著的著純全無瑕疵才會得著接納。22睛暝的、著傷的，破相的、生瘤的、生瘡的、生癬的諸個攏呣通獻互耶和華，也呣通佇壇頂獻互耶和華做火祭。23無論是牛牨抑是羊仔，若是肢體有加，抑是有減的，彼號通做甘心祭來獻；總是用伊來謝願，就得著接納。24外腎損傷的，抑是壓碎的，抑是破裂的，抑是閹的，呣通獻互耶和華，佇恁的土地也呣通按呢行。25此號的物，恁也呣通對外國人的手，接受獻做恁上帝的食物；因為此號物攏有毀壞，有瑕疵的，通給恁接納。」26耶和華吩咐摩西講：27「牛抑是綿羊，抑是山羊已經生，七日隨伊的母；對第八日以後，通做耶和華火祭的禮物，得著接納。28無論牛母抑是羊母，你呣通像(siang)日刣母及子。29恁獻謝恩祭互耶和華，著獻通得著接納的。30著就彼日食伊，呣通留一點仔到過早起。我是耶和華。31「所以恁著守我諸個誡命來行伊。我是耶和華。32恁呣通褻瀆我的聖名；因為我佇以色列人的中間，欲受尊來做聖。我是互恁成聖的耶和華，33導恁出埃及地，做恁的上帝的。我是耶和華。」
