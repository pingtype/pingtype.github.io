1「若有人獻素祭做禮物互耶和華，著用幼的麵粉做伊的禮物著斟油佇彼頂面，下乳香佇彼頂面，2帶到亞倫的子孫做祭司者遐；伊就對幼的麵粉中取出一把來，及淡薄油以及攏總的乳香，祭司就燒伊佇壇頂做紀念，是獻互耶和華做芳芳的火祭。3素祭所剩的著歸互亞倫及伊的子孫；這是獻互耶和華火祭中做至聖的。4「你若帶火爐所煏(penk)的禮物做素祭，著用幼麵粉的無酵餅用油調和的，抑是無酵的薄餅用油抹的。5若用煎盤煎的禮物做素祭，就著用調和油無酵的幼麵粉，6著擘歸塊，斟油佇頂面；這是素祭。7若用鼎仔煮的禮物做素祭，就著用油及幼麵粉做。8著將諸個物做素祭帶到耶和華的面前，交代祭司，互伊帶到壇前。9祭司著對素祭中提出做紀念的，燒佇壇頂，是獻互耶和華做芳芳的火祭。10素祭所剩的著歸互亞倫及伊的子孫。這是獻互耶和華的火祭中做至聖的。11「見若恁獻互耶和華的素祭攏呣通用酵做伊；因為酵及蜜恁攏呣通燒伊來做火祭獻互耶和華。12諸個物恁著獻互耶和華做起頭熟的禮物，總是呣通上壇頂做芳味。13見若獻做素祭的禮物攏著用鹽調和，佇你素祭的頂面呣通欠缺恁的上帝立約的鹽。你一切的禮物攏著配鹽來獻。14若用起頭成熟的物做素祭獻互耶和華做禮物，著用新的穗，就是過碖過烘的好五穀，獻伊做恁起頭成熟的素祭。15也著斟油佇彼頂面，下乳香佇彼頂面；這是素祭。16祭司著將彼中間做紀念的，就是過碖的穗一份及油一份，以及一切的乳香，攏燒伊，這是獻互耶和華的火祭。」
