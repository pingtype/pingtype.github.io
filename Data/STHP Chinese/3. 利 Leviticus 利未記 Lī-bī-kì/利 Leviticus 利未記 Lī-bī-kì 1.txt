1耶和華叫摩西對會幕內，給伊講：2「你著吩咐以色列人給講：恁中間若有人獻禮物互耶和華，著對牛群羊群中獻精牲做禮物。3「伊的禮物若對牛群取做燒祭，就著獻一隻無瑕疵的牛牨(káng)，著佇會幕門口獻伊，通佇耶和華的面前得著接納。4伊著按手佇燒祭的精牲的頭殼頂，就為著伊受接納，替伊贖罪。5伊著佇耶和華的面前刣牛牨(káng)仔；亞倫的子孫做祭司者，著獻彼個血，將血灑佇會幕門口、壇的四周圍。6伊著剝(pak)燒祭的精牲的皮，切伊的肉一塊(tè)一塊。7祭司亞倫的子孫著用火下佇壇頂，用柴排佇火的頂面。8亞倫的子孫做祭司者，著將肉塊及頭及油排佇壇頂火裡的柴。9獨獨燒祭的臟腑(chōng-hú)及腿伊著用水洗伊。祭司就著將一切攏燒佇壇頂，做燒祭，獻互耶和華做芳芳的火祭。10「伊的禮物若對羊群中來做燒祭，或是綿羊或是山羊，著用無瑕疵的公的來獻。11著佇壇邊的北勢，刣伊佇耶和華的面前；亞倫的子孫做祭司者，著用伊的血灑佇壇的四周圍。12著給伊切一塊一塊，連頭及油，祭司著排佇壇頂火裡的柴；13獨獨臟腑及腿著用水洗伊，祭司著將一切攏獻，燒佇壇頂。這是燒祭，獻互耶和華做芳芳的火祭。14「伊獻互耶和華的禮物，若用鳥隻(chiáu-chiah)做燒祭，就著獻鳩鵻(ka-chui)抑是鴿仔子(chíⁿ-á-kiáⁿ)做禮物。15祭司著帶鳥仔(chiáu-á)到壇前，捘斷伊的頭，燒佇壇頂；伊的血著瀝(le̍k)佇壇邊；16閣著將鳥的胿(kui)及伊的毛除去，佇壇邊的東勢火灰的所在。17著搝(khiú)鳥的二翅(si̍t)，將伊拆開，總是呣通破互伊斷；祭司著燒伊佇壇頂、火裡的柴。這是燒祭，獻互耶和華做芳芳的火祭。」
