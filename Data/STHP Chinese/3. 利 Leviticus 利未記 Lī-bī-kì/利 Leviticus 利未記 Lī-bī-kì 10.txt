1亞倫的子拿答、亞比戶逐個提家己的香爐，貯火，及香，佇耶和華的面前獻別號的火，是伊所無命令的，2就有火對耶和華的面前發出，來燒，就死佇耶和華的面前。3摩西對亞倫講：「這是耶和華所講的，伊講：『我欲佇親近我的人顯明做聖；佇眾百姓的面前，我欲得著榮光。』」亞倫也靜靜。4摩西叫亞倫的叔烏設的子米沙利、以利撒反來，給講：「進前來，將恁的親人對聖所的面前扛到營外。」5二人進前來，就所穿的衫扛出營外，是照摩西所命令的。6摩西對亞倫及伊的子以利亞撒、以他瑪講：「呣通拍散頭毛，也呣通拆裂衫，免得恁死，閣免得耶和華受氣會眾；獨獨恁的兄弟以色列全家為著耶和華所發出的火來哀哭。7恁也呣通出會幕門，驚了恁會死，因為耶和華的油抹佇恁的身軀。」就照摩西的話來行。8耶和華吩咐亞倫講：9「你及你的子入會幕的時，薄酒、厚酒攏呣通飲，免得恁死；這欲做恁逐世代永遠的例。10互恁通分別聖及無聖者，無清氣及清氣者。11閣互恁通將耶和華託仗摩西吩咐以色列人一切的律例教示。」12摩西對亞倫及伊所剩的子以利亞撒、以他瑪講：「恁提耶和華火祭所剩的素祭，著佇壇邊食伊呣通參酵，因為是至聖者。13恁著食伊佇聖的所在；因為佇獻互耶和華的火祭中，這是你的份額及你的子的份額；所命令我的就是按呢。14所搖的胸，所舉起的腿，恁著佇清氣的所在食伊。你及你的子你的查某子攏著相及食；因為諸個是對以色列人謝恩祭中互你，做你的份額及你的子的份額。15所舉起的腿，所搖的胸，著及火祭的油相及帶來，做搖祭佇耶和華的面前搖伊；這著歸你及你的子，做永遠得著的份額，攏是照耶和華所命令的。」16彼時摩西致意尋做贖罪祭的山羊牨，看啊，已經燒去，就受氣亞倫所剩的子以利亞撒、以他瑪講：17「此個贖罪祭已經是至聖者，伊閣用彼個歸互恁，來擔當會眾的罪過，佇耶和華的面前給贖，恁啥事無食伊佇聖的所在啊？18看啊，彼個血無帶入聖所內，恁本著食伊佇聖所，照我所命令的。」19亞倫對摩西講：「看啊，今仔日佇耶和華的面前獻的贖罪祭及的燒祭，我閣抵著親像按呢，我若今仔日食贖罪祭，耶和華豈會看做好嗎？」20摩西聽見，就掠此個話做好。
