1 亞倫二個子近倚耶和華的面前來死。死了，耶和華吩咐摩西，對摩西講：2「著給你的兄亞倫講，呣通隨便時入聖所的帳簾內、到約櫃頂施恩所的面前，免得死，因為我欲佇雲中顯現佇施恩所的頂面。3亞倫欲入聖所著按呢，著帶一隻牛牨(káng)仔子做贖罪祭，一隻綿羊牨做燒祭。4伊著穿幼苧布聖的內衫，也著穿幼苧布的褲佇身軀裡，腰縖幼苧布的帶，頭戴幼苧布的帽；這攏是聖的衣服。伊著用水洗身軀，然後穿伊。5伊著對以色列人的會中取二隻山羊牨做贖罪祭，一隻綿羊牨做燒祭。6「亞倫著獻為本身做贖罪祭的牛牨，為著本身及伊的家贖罪；7也著用彼二隻山羊牨安置(an-tì)佇會幕門口、耶和華的面前，8 亞倫著為著彼二隻山羊拈鬮(liam-khau)，拈(liam)一隻歸耶和華，拈一隻歸阿撒瀉勒(A-sat-sià-le̍k)。9亞倫著用彼隻拈鬮(liam-khau)歸耶和華的山羊獻做贖罪祭，10若是彼隻拈鬮歸阿撒瀉勒的山羊著活活安置佇耶和華的面前，替伊贖罪，放伊去曠野，歸佇阿撒瀉勒(A-sat-sià-le̍k)。11「亞倫著牽為家己做贖罪祭的牛牨仔，為著家己及伊的家贖罪；也著刣為家己做贖罪祭的牛牨仔；12也著提(the̍h)香爐，對耶和華的面前壇頂貯(tóeto̍h)的火炭滿滿，也著用芳的香末(hiuⁿ-boa̍h)一抙(chi̍t-phóng)帶入帳簾內，13也佇耶和華的面前，將香下佇火裡，互香煙遮掩約櫃頂的施恩所，免得伊死；14也著提淡薄牛牨仔的血，用指頭仔(chńg-thâu-á)灑佇施恩所的東勢，閣用指頭仔佇施恩所的面前灑血七擺。15「閣著刣彼隻為著百姓做贖罪祭的山羊牨，帶伊的血入帳簾內，用伊的血灑佇施恩所及施恩所的面前，親像灑牛牨仔的血一樣。16閣著因為以色列人的污穢、過失，及一切的罪惡替聖所贖罪，也著為著佇污穢的中間，相及住的會幕照按呢行。17亞倫入聖所贖罪的時，會幕內呣通有人佇啲，聽候伊為著本身及伊的家及以色列的會眾已經贖罪出來。18伊著出來，到耶和華面前的壇遐，替伊贖罪，也著提淡薄牛牨仔的血及山羊牨的血，抹佇壇頂許個角的四圍；19也著用伊的指頭仔灑血佇壇裡七擺，互伊清氣，離開以色列人的無清氣，分別伊做聖。」20「伊為著聖所、會幕、祭壇贖罪明白，著牽彼隻活的山羊牨仔來。21亞倫著用二手按佇活的山羊的頭殼，佇伊的頂面認以色列人一切的歹，一切的過失，及一切的罪過，攏歸佇山羊的頭殼，交代所派的人，送去曠野。22彼隻山羊欲擔當一切的歹，到無人住的所在，伊就放山羊佇曠野。23「亞倫著入會幕，褪伊入聖所的時所穿幼苧的衣服，留佇遐，24閣著佇聖的所在用水洗身軀，穿伊的衫，出來，獻伊的燒祭及百姓的燒祭，為著本身及百姓贖罪。25贖罪祭的油著燒伊佇壇頂。26彼個放山羊歸佇阿撒瀉勒的人，著洗伊的衫，用水洗身軀，然後通入營內。27做贖罪祭的牛牨及贖罪祭的山羊，的血已經帶入聖所贖罪，的身體著帶出營外，用火燒的皮、的肉、的糞(pùn)。28燒的人著洗伊的衫，用水洗身軀，然後通入營內。」29「逐擺抵著七月初十日，恁著刻苦恁的心，無論是本地人，抑是寄腳佇恁中間的外人，攏呣通做甚麼工；這欲做恁永遠的例。30因為佇此日欲給恁贖罪，互恁清氣。恁欲佇耶和華的面前得著清氣，脫離一切的罪過。31此日恁著守做大的安息日，恁著刻苦恁的心；這是做永遠的例。32彼個受抹油、來設立伊當聖職的祭司，就是承接伊的老父做祭司的，著行贖罪的禮，著穿幼苧布的衫就是聖衫。33伊著為著聖的聖所贖罪，也為著會幕及祭壇贖罪，閣為著眾祭司及全會的百姓贖罪。34這著做恁永遠的例就是因為以色列人一切的罪，著一年一擺為著贖罪。」亞倫就照耶和華所命令摩西的來行。
