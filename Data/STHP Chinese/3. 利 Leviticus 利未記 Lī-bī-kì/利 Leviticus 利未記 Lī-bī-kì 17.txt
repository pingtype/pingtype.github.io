1耶和華吩咐摩西講：2「你著吩咐亞倫及伊許個子及以色列的眾人講，耶和華所命令的就是按呢講：3見若屬以色列家的人刣(thâi)牛牨，抑是綿羊仔，抑是山羊，無論刣佇營內抑是刣佇營外，4若無代先牽到會幕門口、來耶和華的會幕前獻互耶和華做禮物，刺血的罪欲歸佇彼人。伊有刺血，彼人欲對伊的百姓中剪除。5這是為著以色列人將佇田野所獻的祭帶到會幕門口、耶和華的面前，交互祭司，獻互耶和華做謝恩的祭。。6祭司著將血灑佇會幕門口、耶和華的壇頂，將油燒做芳芳的味，獻互耶和華。7呣通閣獻祭佇行邪淫所趁的鬼怪；這欲做逐世代永遠的例。8「你著對講：見若屬以色列家的人，抑是寄腳佇中間的外人，獻燒祭抑是祭物，9若無帶到會幕門口獻互耶和華，彼人著對伊的百姓中受剪除。10「見若屬以色列家的人，抑是寄腳佇中間的外人，若食甚麼血，我欲對彼個食血的人變面，對伊的百姓中剪除伊。11因為肉的活命在佇血。我用伊賞賜恁，通佇壇頂為恁的活命贖罪；因為血內有活命，所以會贖罪。12所以，我對以色列人講：恁攏呣通食血；寄腳佇恁中間的外人也呣通食血。13見若以色列人，抑是寄腳佇中間的外人，若拍獵得著會食得的禽獸，著刺伊的血出來，用土蓋伊。14「論到一切有肉身的活命，伊的血就是伊的活命。所以我對以色列人講：無論甚麼肉身的血，恁攏呣通食，因為一切肉身的活命就是伊的血。見若食伊的人，的確受剪除。15見若食家己死的物，抑是互野獸拆裂的，無論是本地人，抑是外人，的確無清氣到下昏，攏著洗伊的衫，用水洗身軀，到下昏才清氣。16總是伊若無洗衫，洗身軀，就著擔當伊的罪過。」
