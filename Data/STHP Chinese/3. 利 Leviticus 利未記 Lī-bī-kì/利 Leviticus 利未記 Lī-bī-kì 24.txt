1耶和華吩咐摩西講：2「著命令以色列人，用橄欖夾成清的油提來互你，通點燈互伊常常光。3佇會幕內法櫃(hoat-kūi)的帳簾(tiùⁿ-lî)外，亞倫著料理伊對下昏到早起常常佇耶和華的面前。這是做恁代代永遠的例。4伊著佇耶和華的面前，常常料理諸個燈佇清氣的燈台頂。」5「你著提幼的麵粉，煏(pek)十二塊餅，每塊用伊法十分二。6著將餅排做二叕(choā)，每叕六塊佇耶和華的面前聖潔的桌頂；7閣著用清氣的乳香下佇逐叕(choā)，給餅做記號，就是做火祭獻互耶和華。8逐個安息日伊著常常排佇耶和華的面前；這是為著以色列人做永遠的約。9諸個餅著歸互亞倫及伊的子孫；著佇聖的所在食伊，因為佇耶和華的火祭中，此個是至聖歸佇伊做永遠的例。」10有一人伊的老母是以色列人，伊的老父是埃及人，出來行佇以色列人的中間。此個以色列婦仁人的子及一個以色列人佇營盤內冤家。11此個以色列婦仁人的子褻瀆聖名，閣咒詛，就有人將伊帶到摩西遐。（伊的老母名叫示羅密，是但的支派底伯利的查某子。）12 關伊佇拘留所，欲聽候耶和華指示。13耶和華吩咐摩西講：14「著將彼個咒詛的人帶到營外。互聽見的人按手佇伊的頭殼頂；全會眾人著用石頭擲死伊。15你著吩咐以色列人講：見若咒詛伊的上帝的，著擔當伊的罪。16人褻瀆(siat-to̍k)耶和華的名，著互伊死；全會的眾人著用石頭擲死伊。不管是出外人抑是本地人，伊褻瀆耶和華的名的時，著互伊死。17見若拍死人的，的確著互伊死；18拍死精牲的，著賠伊，用命賠命。19人若互伊的厝邊受損傷(sún-siong)，伊按呢行，也著按呢款待伊：20用傷賠傷，用目睭賠目睭，用嘴齒賠嘴齒。伊損傷人怎樣，也著按呢辦伊。21拍死精牲的，著賠伊；拍死人的，的確著互伊死。22不管是出外人抑是本地人，同一樣的法律。因為我耶和華──是恁的上帝。」23摩西就給以色列人講，就將彼個咒詛的人帶到營外，用石頭擲死。以色列人就照耶和華所命令摩西的來行。
