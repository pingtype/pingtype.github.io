1耶和華吩咐摩西講：2「你著將亞倫及伊的子，以及衣服，抹的油，及贖罪祭的一隻牛牨、二隻綿羊牨、一筐無酵餅攏帶來，3閣招集會眾到會幕門口。」4摩西照耶和華所命令伊的來行；對按呢會眾就聚集佇會幕門口。5摩西給會眾講：「這就是耶和華所命令著行的事。」6摩西帶亞倫及伊的子來，用水給洗。7給伊穿內衫，縖帶，穿外袍，褡以弗得，用奇巧的工所織以弗得的帶給伊縖用按呢來縛伊佇伊的身軀，8閣給伊糽補(koà)，用烏陵及土明，下佇補(koà)內，9用帽戴佇伊的頭殼，佇帽頭前的頂面糽金牌，就是聖的冕旒，攏是照耶和華所命令摩西的。10摩西用抹的油抹會幕及其中所有的物，分別伊做聖；11閣用彼個油灑壇頂七擺，也抹壇及伊一切的器具，及洗盪的盆及伊的座，分別伊做聖；12閣用抹的油倒佇亞倫的頭殼頂來抹伊，分別伊做聖。13摩西帶亞倫的子來，給穿內衫，縖帶，包頭殼的巾，攏是照耶和華所命令摩西的。14伊牽贖罪祭的牛牨仔來，亞倫及伊的子按手佇贖罪祭牛牨(káng)仔的頭殼，15就刣伊。摩西提血用指頭仔抹佇壇頂四周圍許個角，互壇清氣，將血倒佇壇腳遐分別伊做聖，給伊贖罪；16閣提臟腑所有的油及肝裡的網紗，以及二粒腰子及所有的油，摩西攏燒伊佇壇頂；17若是牛牨仔，伊的皮、伊的肉、伊的糞，用火燒佇營外，是照耶和華所命令摩西的。18伊牽燒祭的綿羊牨來；亞倫及伊的子按手佇羊牨的頭殼，19就刣(thâi)伊。摩西用血灑佇壇頂的周圍，20將羊切一塊一塊，摩西用頭，及肉塊以及油攏燒伊。21用水洗臟腑及腿，摩西就將全牲隻羊燒佇壇頂，做芳芳的燒祭，做火祭獻互耶和華，攏是照耶和華所命令摩西的。22伊閣牽第二隻綿羊牨，就是設立聖職的禮的羊；亞倫及伊的子按手佇羊的頭殼，23就刣伊。摩西提淡薄血抹佇亞倫的正旁的耳仔垂，及正手的大哺拇，及正腳的大哺拇，24閣帶亞倫的子來，摩西用淡薄血抹佇正旁的耳仔垂及正手的大哺拇，及正腳的大哺拇，摩西閣用血灑佇壇頂的周圍。25閣取油及肥的尾，以及臟腑一切的油及肝裡的網紗，二粒腰子及的油，及正腿，26閣對耶和華的面前、貯(tóe)無酵餅的筐提出一塊無酵餅，一塊油餅，一塊薄餅，攏下佇油及正腿頂，27將這一切下佇亞倫的手及伊的子的手做搖祭，佇耶和華的面前搖伊。28摩西對的手提落來，燒佇壇裡燒祭的頂面，攏是設立聖職的禮做芳芳是做獻互耶和華的火祭。29摩西提羊的胸做搖祭，佇耶和華的面前搖伊，是佇設立聖職的禮的羊，摩西所得著的份額，攏是照耶和華所命令摩西的。30摩西提抹的油及壇頂的血，灑佇亞倫及伊的衫，以及伊的子及伊的子的衫，互亞倫及伊的衫以及伊的子及伊的子的衫相及做聖。31摩西對亞倫及伊的子講：「將肉煮佇會幕的門口，佇遐食伊，也食設立聖職的禮筐仔內的餅，照我所命令的講：『這是亞倫及伊的子著食的。』32所剩的肉及餅，恁著用火燒去。33恁七日久呣通出會幕的門，到恁受設立的禮的日滿，因為七日久伊欲給恁行設立的禮。34親像今仔日所行的，耶和華吩咐著按呢行，為著恁贖罪。35七日久恁著暝日佇會幕門口，守耶和華所命令的職份，免得恁死，因為我所受的命令是按呢。」36亞倫及伊的子就行耶和華託摩西所命令一切的事。
