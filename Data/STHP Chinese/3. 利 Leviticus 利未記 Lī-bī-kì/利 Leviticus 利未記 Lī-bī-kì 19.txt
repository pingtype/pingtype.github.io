1耶和華吩咐摩西講：2「你著吩咐以色列全會對i講：恁著做聖，因為我耶和華──恁的上帝是聖。3恁逐人攏著孝敬伊的老母伊的老父，也著守我許個安息。我是耶和華──恁的上帝。4恁呣通偏向偶像，也呣通為家己鑄造上帝。我是耶和華──恁的上帝。5恁獻謝恩祭互耶和華的時，著獻通得著接納的。6佇獻的日抑是過日食伊，若有剩到第三日的，著用火燒伊。7第三日若閣食著，這是通厭惡的，得著接納。8凡若食伊的人的確著擔當伊的罪過；因為伊褻瀆(siat-to̍k)耶和華的聖物，彼人的確對伊的百姓中受剪除。9「恁收割田的五穀，田的角頭呣通割到盡，磕落的也呣通拾。10葡萄園果子呣通挽了了，也呣通拾葡萄所落的果子；著留互喪鄉人及出外的。我是耶和華──恁的上帝。11「恁呣通偷提，呣通欺騙，大家呣通講白賊。12恁呣通指我的名濫糝咒誓，來褻瀆你的上帝的名，我就是耶和華。13 「呣通欺負你的厝邊，也呣通搶提伊的物。做工人的工錢，呣通留佇你遐歸暝到天光。14呣通罵臭耳聾的，也呣通下塞礙的物佇睛暝人的面前，著敬畏你的上帝。我就是耶和華。15「恁審判，呣通無公道；呣通偏袒喪鄉人，也呣通看重有勢力的人，著照公道審判你的厝邊。16呣通佇你的百姓的中間四界行誹謗人，也呣通做干證愛害死你的厝邊。我就是耶和華。17「你呣通心內怨恨你的兄弟；的確著責備你的厝邊，免得為著伊擔當罪。18呣通報仇，也呣通埋怨你本國的百姓，著疼厝邊親像家己。我就是耶和華。19「恁著守我的律例。呣通互恁的精牲及無同類的交合；呣通用二樣的種子參插撒佇你的園地，呣通用二樣的料參插做衫穿佇你的身軀。20「女婢做人定著，猶未受贖、未得著解放，人若及伊行淫，二人著受刑罰，總是呣通互伊死，因為女婢猶未得著自由。21彼個查甫人著用補過失的祭，就是一隻綿羊牽到會幕門口、耶和華的面前，做補過失祭的祭。22祭司著用補過失祭的羊佇耶和華的面前贖伊所犯的罪，伊所犯的罪就得著赦免。23「恁到迦南地的時，栽種逐樣會食得的果子樹，恁著看彼個果子做親像未受割禮的一樣。三年的久，恁著看許個親像未受割禮的，呣通食。24到第四年所結的果子攏著做聖，用伊來謳咾耶和華。25到第五年，恁著食伊的果子，通互伊給恁結卡多果子。我是耶和華──恁的上帝。26「恁呣通食含血的物；呣通用法術，也呣通占卜。27頭殼的周圍呣通剃，嘴鬚的周圍也呣通髡。28恁呣通為死人割家己的肉，也呣通刺記號佇身軀。我是耶和華。29「呣通凌辱你的查某子，互伊做娼妓，驚了地上專專向淫亂，地上滿滿大歹。30恁著守我許個安息，敬我的聖所。我是耶和華。31「呣通偏向許個鬼上身的及行邪術的；也呣通去問，致到互拍垃墋。我是耶和華──恁的上帝。32「佇白頭毛的人的面前，你著起來徛；也著尊敬老人的面，閣著敬畏你的上帝。我是耶和華。33「若有出外人寄腳佇恁的地方及恁徛起，就呣通欺負。34及恁徛起的出外人，恁著看親像本地人一樣，也著疼親像本身，因為恁也曾佇埃及地做出外人。我是耶和華──恁的上帝。35「恁審判，呣通無公道；佇尺、佇秤、佇斗、攏著公道。36著用公道的秤、公道的鉈子、公道的伊法、公道的欣。我是耶和華──恁的上帝，曾導恁出埃及地的。37恁著守我一切的律例及我一切的法度來行伊。我是耶和華。」
