1約書亞死了後，以色列人問耶和華講：「是誰著做頭上去給阮攻擊迦南人，及交戰？」2耶和華講：「猶大著上去，看啊，我已經將彼個地交佇伊的手。」3猶大對伊的兄西緬講：「請你及我上去到我所拈著的地，及迦南人交戰；我也欲及你去到你所拈著的地。」西緬就及伊去。4猶大就上去；耶和華將迦南人及比利洗人交佇的手。佇比色拍死一萬人，5閣佇比色抵著亞多尼比色，及伊交戰，刣贏迦南人及比利洗人。6亞多尼比色逃走；追趇伊，掠著伊，剉斷伊的手伊的腳的大哺拇。7亞多尼比色講：「前有七十個王，手及腳的大哺拇攏剉起來，佇我的桌腳拾食物。今上帝照我所行的報應我。」帶伊到耶路撒冷，伊就死佇遐。8猶大人攻擊耶路撒冷，取伊，用刀刣死，閣放火燒城。9後來猶大人落去，及踮佇山地、南勢的地，平洋的地的迦南人交戰。10猶大閣去拍許個徛起希伯崙的迦南人，刣死示篩、亞希幔、撻買。希伯崙前名叫基列亞巴。11伊對遐去拍底璧徛起的百姓；底璧前名叫基列西弗。12迦勒講：「若有人拍基列西弗來取伊，我欲將我的查某子押撒互伊做某。」13迦勒的小弟基納斯的子俄陀聶取伊，伊就將伊的查某子押撒互伊做某。14押撒過門的時，勸丈夫對老父討一區田。押撒對驢落來，迦勒問伊講：「你欲甚麼啊？」15伊對伊講：「求你賜福我，你已經安置我佇南方的地，求你互我水泉。」迦勒就用頂的水泉下的水泉互伊。16摩西的外戚是基尼人，伊的子孫及猶大的子孫對棗樹城相及上去，到亞拉得南勢猶大的曠野，及百姓相及徛起。17猶大及伊的兄西緬相及去，拍死徛起佇洗法的迦南人，一盡毀滅伊，彼個城就名叫何珥瑪。18猶大閣取加薩及伊的境界，亞實基倫及伊的境界，以革倫及伊的境界。19耶和華及猶大相及佇啲，伊就趕出山地徛起的百姓，總是會趕出平洋徛起的百姓，因為有鐵車。20照摩西所講的，用希伯崙互迦勒；伊就對遐趕出亞納三個子。21便雅憫人無趕出徛起佇耶路撒冷的耶布斯人。耶布斯人猶原佇耶路撒冷及便雅憫人相及徛起，到今仔日。22約瑟家也上去攻擊伯特利；耶和華及相及佇啲。23約瑟家差人去偷看伯特利（彼個城頭先名叫路斯）。24做偵探的看見一人對城內出來，就對伊講：「求你用入城的路報阮知，阮欲好款待你。」25彼人就報入城的路，就用刀拍死城內的百姓，獨獨放彼人及伊全家去。26彼人去赫人的地，起一座城，號名叫路斯。到今仔日猶叫此個名。27瑪拿西也無趕出伯善及伊的鄉社的百姓，他納及伊的鄉社的百姓，多珥及伊的鄉社的百姓，以伯蓮及伊的鄉社的百姓，米吉多及伊的鄉社的百姓；迦南人就決意徛起佇許個地方。28到以色列強盛，就互迦南人做苦工，無一盡趕出。29以法蓮也無趕出徛起佇基色的迦南人。迦南人就佇中間，猶原徛起佇基色。30西布倫也無趕出基倫的百姓及拿哈拉的百姓。迦南人就猶原徛起佇中間，來做苦工。31亞設也無趕出亞柯徛起的百姓及西頓、亞黑拉、亞革悉、黑巴、亞弗革、利合徛起的百姓。32亞設人住佇徛起彼所在迦南人的中間，因為無趕出去。33拿弗他利無趕出伯示麥徛起的百姓、伯亞納徛起的百姓，拿弗他利就住佇徛起彼所在迦南人的中間；總是伯示麥及伯亞納徛起的百姓攏做苦工。34亞摩利人強迫但的人徛起佇山地，無容允落去平洋；35亞摩利人就決意徛起佇希烈山佇亞雅倫佇沙賓。後來約瑟家強盛，互做苦工。36亞摩利人的地界，是對亞克拉濱山坪，對西拉上去。
