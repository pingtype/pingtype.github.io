1以色列人閣行耶和華所看做歹的事，耶和華就交佇米甸的手歷過七年。2米甸的手壓制以色列人；以色列人為著米甸人的緣故，就為家己佇山裡開穴及洞，及險要的所在。3以色列人撒種了後，米甸人、亞瑪力人，及東方的人攏上來攻擊，4紮營佇的對面，拍歹彼所在的土產，到迦薩，無留食物互以色列人，羊、及牛、及驢也無；5因為帶精牲及布棚上來，親像草蜢許多來，人及駱駝算了，入此個地方欲拍歹伊。6以色列人因為米甸人的緣故，困苦到極，以色列人就求叫耶和華。7以色列人因為米甸人的緣故，求叫耶和華的時，8耶和華就差先知到以色列人遐，對講：「耶和華──以色列的上帝按呢講：『我曾導恁對埃及上來，對做奴才的家出來，9我也救恁脫離埃及人的手，也脫離一切壓制恁的人的手，對恁的面前趕出，用的地互恁』；10我也對恁講：『我是耶和華──恁的上帝。恁徛起亞摩利人的地，呣通驚in的上帝。總是恁呣聽我的話。』」11耶和華的使者到俄弗拉，坐佇亞比以謝族的人約阿施的橡樹腳。約阿施的子基甸佇酒窟遐啲拍麥，呣愛互米甸人看見。12耶和華的使者對基甸顯現，對伊講：「大氣力的勇士啊，耶和華及你佇啲！」13基甸對伊講：「我的主啊，若耶和華及阮佇啲，阮怎樣抵著這一切的事啊？阮的列祖所給阮講耶和華許個奇事佇叨落啊？講『伊豈無導阮對埃及上來』嗎？今耶和華放拺阮，將阮交佇米甸人的手。」14耶和華看基甸，給伊講：「著用你此個力去，來救以色列出米甸人的手，我豈無差你嗎？」15基甸給伊講：「主啊，我欲用甚麼救以色列？看啊，我的家是瑪拿西中第一喪鄉的。佇我老父的家我是第一細的。」16耶和華對伊講：「我欲及你佇啲，你欲拍米甸人，親像拍一人一樣。」17伊給伊講：「我若佇你的面前得著恩典，求你互我一個兆頭，通知及我講的就是你。18請你呣通離開遮，聽候我閣來你遮帶我的禮物下佇你的面前。」伊講：「我欲聽候你閣來。」19基甸去備辦一隻山羊仔，用一伊法的麵粉做無酵餅、肉下佇筐裡，湯貯佇壺裡，帶到橡樹腳，獻互伊。20上帝的使者吩咐伊講：「肉及無酵餅下佇此個石磐頂，湯倒出來。」伊照按呢行。21耶和華的使者伸出手裡所攑的枴仔尾，來抵著肉及無酵餅，就有火對石磐出來，一盡燒肉及無酵餅。耶和華的使者就去無閣看見。22基甸看出伊是耶和華的使者，基甸就講：「嗐啊！主耶和華啊，因為我當面看見耶和華的使者。」23耶和華對伊講：「安你的心，呣免驚，你致到死。」24基甸就佇遐給耶和華起一座壇，號名叫「耶和華沙龍」。（此個壇佇亞比以謝族的俄弗拉到今仔日猶佇啲。）25彼暝，耶和華吩咐基甸講：「你牽你老父的牛仔來，就是七年的第二隻牛，也著拆毀你老父所有巴力的壇，剉壇邊的亞舍拉，26佇此個山寨照合宜的法，為耶和華──你上帝起一座壇，用第二隻牛獻做燒祭，用你所欲剉的亞舍拉做柴。」27基甸就對伊的奴僕中導十人，照耶和華吩咐伊去行。伊因為驚老父的家及城內的人，日時呣敢做此個事，就佇暝時做伊。28城內的人清早起來，看見巴力的壇拆毀，壇邊的亞舍拉剉落，第二隻牛獻佇所起的壇，29相及講：「甚麼人做此個事啊？」查問了後，就講：「這是約阿施的子基甸做的。」30城內的人對約阿施講：「掠你的子出來，通互伊死；因為伊拆毀巴力的壇，剉壇邊的亞舍拉。」31約阿施給一切徛啲攻擊伊的人講：「恁欲為巴力爭辯嗎？恁欲救伊嗎？若有人為伊爭辯，趁早起著互伊死！巴力若是上帝，才互伊為家己爭辯，因為人拆毀伊的壇。」32對彼日叫伊的名耶路巴力，是講：「巴力著及伊爭辯，因為伊毀壞伊的壇。」33彼時，米甸人、亞瑪力人，及東方的百姓攏聚集過河，佇耶斯列的山谷紮營。34耶和華的神臨到基甸，伊就歕哨角；亞比以謝族攏聚集跟隨伊。35伊差人遍行瑪拿西，瑪拿西人也聚集來隨伊；閣差人去見亞設人、西布倫人、拿弗他利人，in也攏上來及in聯合。36基甸對上帝講：「你若照你所講的，欲用我的手來救以色列，37我就用歸領的羊毛下佇五穀場：若干單羊毛有露水，土腳攏乾乾，我就知你欲照你所講的，用我的手救以色列。」38就果然按呢，隔日基甸早早起來；捘羊毛，對羊毛絞出露水一碗滿滿。39基甸閣對上帝講：「求你呣通受氣我，我閣講一擺若定：求你准我閣一擺用羊毛試看。今獨獨互羊毛乾乾，土腳攏有露水。」40此暝上帝也按呢行：獨獨羊毛乾乾，土腳攏有露水。
