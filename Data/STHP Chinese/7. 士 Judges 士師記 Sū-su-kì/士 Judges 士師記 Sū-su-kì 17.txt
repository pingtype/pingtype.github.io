1以法蓮山地有一個人名叫米迦。2他給老母講：「你彼一千一百銀互人提去，你因為按呢咒詛，閣講互我聽。看啊，此個銀佇我遮，是我提去。」伊的老母講：「願耶和華賜福我的子。」3伊就將千一銀還伊的老母。伊的老母講：「我已經對我的手用此個銀，為我的子獻互耶和華，通雕刻一身像，鑄一身像。今我猶原閣交你。」4米迦將銀還伊的老母，伊的老母用二百銀互鑄造的人，伊就用彼個做雕刻的偶像，鑄(chù)的偶像，下伊佇米迦的厝。5此個米迦有上帝的厝，閣製造以弗得及家內許個偶像，行設立的禮，分別伊一個子做伊的祭司。6彼時以色列中無王，逐人照伊所看做著的來行。7猶大伯利恆有一個少年人，屬猶大族的利未人，伊寄腳佇遐。8此人離開猶大伯利恆城，欲尋一個通徛起的所在。行路的時，到以法蓮的山地，米迦的厝。9米迦問伊講：「你對叨落來？」伊應講：「我是猶大伯利恆的利未人，欲尋一個通徛起的所在。」10米迦給伊講：「你來及我住，做我的老父、做我的祭司。我逐年互你十個銀仔，一付衣裳及你的日食。」利未人就入去。11利未人甘願及彼人相及住；米迦看此個少年人親像家己的子。12米迦給利未人行設立的禮，少年人就做伊的祭司，來住佇伊的厝。13米迦講：「今我知耶和華欲好款待我，因為我有一個利未人做祭司。」
