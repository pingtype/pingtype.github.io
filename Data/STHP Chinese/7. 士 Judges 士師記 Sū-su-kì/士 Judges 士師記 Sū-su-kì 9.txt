1耶路巴力的子亞比米勒到示劍見伊的眾母舅，對及伊外公全家的人講：2「請恁講互示劍的眾人聽，看是耶路巴力的眾子七十人管恁，抑是一人管恁，叨落一項卡好？恁也著數念我是恁的骨肉。」3伊許個母舅就將此個一切的話替伊講互示劍的人聽，的心就歸向(kui-ǹg )亞比米勒。因為講：「伊是咱的兄弟」；4就對巴力比利土的厝提七十個銀仔互亞比米勒；伊就用伊來雇諸個無下落的匪類，許個人來隨伊。5伊去俄弗拉到伊的老父的家，將耶路巴力的子，就是伊的兄弟七十人攏刣死佇一塊石磐頂；只有耶路巴力的煞尾子(soah-békiáⁿ)約坦留啲，因為伊有走去匿。6示劍人及米羅的家攏聚集，去設立亞比米勒做王，佇示劍祀柱(chhāi-thiāu)的橡樹腳(siōng-chhiū-kha)。7有人給約坦講此個事，伊就去徛佇基利心山頂，大聲喝給講：「示劍人啊，恁著聽我的話，互上帝也聽恁。8曾有一擺諸個樹攏去，欲設立一欉樹做的王，就去對橄欖樹講：『請你做阮的王。』9橄欖樹應講：『我豈通放拺我的油就是人所用來尊重上帝及人的，去搖佇眾樹的頂面嗎？』10諸個樹對無花果樹講：『你來，來做阮的王。』11無花果樹應講：『我豈通放拺我的甜閣好的果子，去搖佇眾樹的頂面嗎？』12諸個樹對葡萄樹講：『你來，來做阮的王。』13葡萄樹應講：『我豈通放拺我的新酒就是互上帝及人歡喜的，去搖佇眾樹的頂面嗎？』14諸個樹對莿仔講：『你來，來做阮的王。』15莿仔應許個樹講：『恁若實在設立我做恁的王，就著閃匿佇我的蔭影下；若呣，願火對莿仔出，燒滅黎巴嫩的柏香樹(pek-hiuⁿ-chhiū)。』16「今恁設立亞比米勒做王，若照誠實公義來行閣好款待耶路巴力及伊的家，照伊的手所著磨的報答伊。17因為我的老父曾拼死為恁交戰，救恁脫離米甸人的手。18恁今仔日起來攻擊我老父的家，刣死伊的子七十人佇一塊石磐頂，閣設立伊的女婢的子亞比米勒做示劍人的王；因為伊是恁的兄弟。19恁今仔日若照誠實公義款待耶路巴力及伊的家，就恁通對亞比米勒來歡喜，伊也通對恁來歡喜；20若無，願火對亞比米勒出，燒示劍人及米羅的家，閣願火對示劍人及米羅的家出，燒亞比米勒。」21約坦因為驚伊的兄弟，就逃走，走去匿佇比珥，踮佇遐。22亞比米勒管以色列三年。23上帝差歹神佇亞比米勒及示劍人的中間，示劍人就用詭詐款待亞比米勒。24來報應耶路巴力七十個子所受的殘害也互的血歸佇刣死的，就是的兄弟亞比米勒，也歸佇示劍人就是助伊的手刣死伊的兄弟者。25示劍人佇山頂設埋伏(bâi-ho̍k)，來當等(tng-tán)伊。見若對彼條路過的人，就搶伊。有人就將這事去報亞比米勒。26以別的子迦勒及伊的兄弟來到示劍，示劍人攏信靠伊。27出去園裡，收葡萄園，來踏酒，設筵席，入的上帝的廟飲食，咒詛亞比米勒。28以別的子迦勒講：「亞比米勒是是誰？示劍是是誰？互咱服事伊啊？伊豈呣是耶路巴力的子嗎？伊的軍長豈呣是西布勒嗎？恁著服事示劍的老父哈抹的人。咱啥事服事伊啊？29願諸個百姓歸我的手下，我就除亞比米勒。」伊就給亞比米勒講：「加添你的軍兵出來。」30城守(siâⁿ-siú)西布勒聽見以別的子迦勒的話，就受氣，31暗靜差人去見亞比米勒，講：「以別的子迦勒及伊的兄弟到示劍，誘惑(iú-he̍k)城內的百姓攻擊你。32所以你及隨你的人，著透暝起來，埋伏佇田裡。33早起時日抵仔出，你著早早起來衝倚攻城。迦勒及隨伊的人出來攻擊你的時，你就通相(thang-siòng)機會來款待。」34亞比米勒及隨伊的眾人透暝起來，分做四隊，向示劍埋伏(bâi-ho̍k)。35以別的子迦勒出去，徛佇城門口。亞比米勒及隨的人對埋伏的所在起來。36迦勒看見許個人，就對西布勒講：「看啊，有人對山頂落來。」西布勒講：「你看見山的影，掠做是人。」37迦勒閣講：「看啊，有人對高地落來，閣有一隊對米惡尼尼橡樹的路上來(chiūⁿ-lâi)。」38西布勒對伊講：「你曾講，亞比米勒是是誰，互咱服事伊？你講諸個話的嘴佇叨落？這豈呣是你所藐視的百姓嗎？你今著出去，及交戰！」39迦勒就對示劍人的頭前出去，及亞比米勒交戰。40亞比米勒追趕伊；伊佇伊的面前逃走，有多多人著傷倒啲，直到城門口。41亞比米勒踮佇亞魯瑪。西布勒趕迦勒及伊的兄弟，呣准伊踮佇示劍。42隔日，百姓出去到田裡，有人給亞比米勒講；43伊就將伊的人分做三隊，埋伏佇田裡，看見示劍人對城裡出來，就起來攻擊刣。44亞比米勒及隨伊彼一隊衝進前，徛佇城門口；彼二隊直直衝到田裡許個人，來刣。45亞比米勒通日攻擊城，取彼個城，刣死彼內面的百姓，拆毀彼個城，用鹽撒(iā)伊。46踮佇示劍台的人聽見，就閃入巴力比利土的厝的衛所。47有人給亞比米勒講：「示劍台的人攏聚集佇一所在。」48亞比米勒及隨伊的人就攏上撒們山。亞比米勒手提斧頭，剉一欉樹枝，夯佇肩頭頂，對隨伊的人講：「恁看我所行的，也著緊緊學我來行。」49眾人就逐個剉一枝，來隨亞比米勒，將樹枝疊佇衛所，放火燒衛所佇許個人的頂面，致到示劍台的人攏死，男女約略一千人。50亞比米勒去到提備斯，紮營佇提備斯，來取伊。51城內有堅固的台；城內的眾人，無論男女，攏走去遐，關門，上台頂。52亞比米勒到彼個台攻擊伊，倚近台門，欲用火燒伊。53有一個婦仁人將一塊頂礅(téng-tún)的磨石(bō-chio̍h)，擲著亞比米勒的頭殼，拍破伊的頭殼碗。54伊就緊緊叫攑伊的軍器的少年人，給伊講：「拔你的刀，刣我！免得人講我，伊是婦仁人所刣的。」少年人就給伊鑿透，伊就死。55以色列人看見亞比米勒已經死，逐個就倒去伊的所在。56按呢，上帝報應亞比米勒向伊的老父所行的歹，就是刣死伊的兄弟七十人。57示劍人一切的歹，上帝也攏報應佇的頭殼頂；耶路巴力的子約坦的咒詛歸佇的頂面。
