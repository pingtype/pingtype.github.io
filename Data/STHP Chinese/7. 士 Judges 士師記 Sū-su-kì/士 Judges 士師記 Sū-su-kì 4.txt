1以笏死了，以色列人閣行耶和華所看做歹的事，2耶和華賣佇迦南王耶賓的手就是佇夏瑣做王的；伊的軍長是西西拉，伊徛起佇外邦人的夏羅設。3耶賓王有鐵車九百張。伊大大欺壓以色列人二十年，以色列人就求叫耶和華。4彼時有一個女先知名叫底波拉，是拉比多的某，伊做以色列的士師。5伊徛起佇以法蓮山地拉瑪及伯特利的中間，佇底波拉的棗樹腳( chó-chhiū-kha)。以色列人攏上去伊遐受伊判斷。6伊差人叫亞比羅菴的子巴拉對拿弗他利的基低斯來，對伊講：「耶和華──以色列的上帝豈呣是命令講：『你著去他泊山導拿弗他利及西布倫人一萬及你去。7我欲互耶賓的軍長西西拉及伊的車，伊的全軍到基順河你遐；我欲將伊交佇你的手。』8巴拉給伊講：「你若及我去，我就欲去；你若呣及我去，我就呣去。」9伊講：「我的確欲及你去，總是你佇所行的路得著榮顯，因為耶和華欲賣西西拉佇婦仁人的手。」底波拉就起來，及巴拉相及去基低斯。10巴拉就招集西布倫人及拿弗他利人到基低斯，隨伊上去的有一萬人。底波拉也及伊上去。11基尼人希百曾離開基尼人，就是摩西的外戚何巴的後裔，就搭布棚佇撒拿音的橡樹邊就是倚近基低斯的。12有人給西西拉講：「亞比挪菴的子巴拉已經上去他泊山。」13西西拉就聚集伊攏總的車就是鐵車九百張及隨伊的全軍，對外邦的夏羅設，到基順河。14底波拉對巴拉講：「起來，今仔日就是耶和華將西西拉交佇你的手的日。耶和華豈無佇你的頭前行嗎？」對按呢巴拉對他泊山落來，隨伊的有一萬人。15耶和華用刀拍亂西西拉及伊所有的車伊的全軍，佇巴拉的面前；西西拉落車步行逃走。16總是巴拉追趇許個車及軍隊，到外邦的夏羅設。西西拉的全軍攏倒佇刀下，無留一個人。17只有西西拉步行逃走，到基尼人希百的某雅億的布棚，因為夏瑣王耶賓及基尼人希百的家和好。18雅億出來迎接西西拉，給伊講：「我的主啊，越入來，請你越入我遮，呣免驚」；西西拉就越入伊的布棚。雅億就用毯仔給伊蓋啲。19西西拉給伊講：「我嘴乾，請你用淡薄水互我飲。」伊就開貯奶的皮袋，互伊飲，猶原給伊蓋啲。20西西拉閣給伊講：「你徛佇布棚門，若有人來問你講：『有人佇你遮無？』你就給伊講：『無。』」21西西拉厭倦(ià-siān)睏落眠。希百的某雅億提布棚的釘，手攑鎚仔(thûi-á)，跕跕仔(liam-liam-á)行到伊遐，用釘對伊的鬢邊釘入，透過土腳。伊就死。22彼時巴拉追趇西西拉，雅億出來迎接伊給伊講：「來啊，我用你所尋的人互你看。」伊就入去，看啊，西西拉已經死，倒啲，釘猶久佇伊的鬢邊。23按呢彼一日，上帝互迦南王耶賓屈服佇以色列人的面前。24對按呢以色列人益發有勢力，卡贏迦南王耶賓，到一盡滅迦南王耶賓。
