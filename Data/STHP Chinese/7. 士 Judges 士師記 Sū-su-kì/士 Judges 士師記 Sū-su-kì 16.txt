1參孫到迦薩，佇遐看見一個妓女，就親近伊。2有人給迦薩人講：「參孫到遮！」就透暝圍伊，佇城門當等伊，通暝靜靜，講：「到天光早咱就通刣伊。」3參孫睏到半暝，佇半暝起來，將城門的門扇、及二支門豎(mn̂g-khiā)、及門楗(mng-kông)，攏拆起來，下佇肩頭裡，夯到希伯崙對面的山頂。4後來，參孫佇梭烈山谷戀愛一個查某人，名叫大利拉。5非利士人許個首領上去見彼個查某人，對伊講：「你著漏參孫，看伊的大氣力在佇叨落，阮怎樣才會贏伊，通縛來困苦伊。阮就逐人互你一千一百銀。」6大利拉給參孫講：「求你給我講，你的大氣力在佇叨落，著怎樣才會縛你困苦你。」7參孫應講：「人若用七條猶未乾青的藤仔縛我，我就軟弱親像別人。」8對按呢非利士人許個首領提七條猶未乾青的藤仔來，交互婦仁人，伊就用彼個來縛伊。9婦仁人已經有埋伏人佇伊的內房。婦仁人講：「參孫啊，非利士人來欲掠你！」參孫就掇斷(chhoah-tn̄g )藤仔(tîn-á)，親像掇斷經過火的麻絲一樣。按呢，伊的大氣力人猶原呣知。10大利拉給參孫講：「你騙我，對我講白賊。今求你給我講著怎樣才會縛你。」11參孫應講：「人若用未曾用的新索縛我，我就軟弱親像別人。」12大利拉就用新索縛伊，對伊講：「參孫啊，非利士人來欲掠你！」彼時埋伏的人匿佇內房。參孫就掇斷伊手骨裡的索，親像掇斷一條線。13大利拉給參孫講：「你到今猶騙我，對我講白賊。求你給我講，著怎樣才會縛你。」參孫應講：「你若用七股的頭毛，及緯線相及織就會。」14婦仁人就用釘釘伊的頭毛，給伊講：「參孫啊，非利士人來欲掠你！」參孫就醒，將布機的釘及緯線做一下拔出來。15大利拉給伊講：「你的心無連佇我，怎樣講你疼我？你已經騙我三擺，無給我講，你的氣力在佇叨落。」16大利拉日日用話催伊迫伊，致到伊的心鬱悶到欲死。17就將伊的心底所囥的攏報伊，給伊講：「永呣曾有剃頭刀到我的頭殼，因為我對母胎就歸上帝做拿細耳人；若給我剃起來，我的氣力就離開我，我就軟弱親像別人。」18大利拉看見伊將心底所囥的攏給伊講，就差人叫非利士人的首領，給講：「請恁此擺閣上來，因為伊已經將心底所囥的攏給我講。」非利士人的首領上去婦仁人遐，彼個銀帶佇手裡。19伊就互參孫睏佇伊的腳頭窩，叫一人來剃伊七股的頭毛。對按呢困苦伊，伊的氣力就離開伊。20伊講：「參孫啊，非利士人來欲掠你！」參孫睏就醒，心內講：「我欲親像前幾若擺家己滾開(kùn-khui)」；總是伊呣知耶和華已經離開伊。21非利士人掠伊，挖伊的目睭，帶伊到迦薩，用銅鍊縛伊；伊就佇監裡挨磨。22若是伊的頭毛受剃了後，閣漸漸長起來。23非利士人許個首領聚集，欲獻大祭互的上帝大袞(Tāi-kún)，也欲宴樂，因為講：「咱的上帝將咱的對敵參孫交佇咱的手啦。」24百姓看見參孫，就謳咾的上帝講：「咱的對敵毀咱的地、閣刣死咱多多人的，今咱的上帝已經將伊交佇咱的手。」25宴樂的時，就講：「叫參孫來，互咱弄迌(thit-thô)。」就叫參孫出監，伊就互弄迌(thit-thô)。互伊徛佇二支柱的中間。26參孫給牽伊的手的囝仔講：「請你互我摸著托厝(thuh-chhù)的柱，互我倚。」27彼時厝內男女滿滿，非利士人的眾首領也攏佇遐。厝頂男女約略有三千人看人啲弄(lāng)參孫迌(thit-thô)。28參孫祈禱耶和華講：「主耶和華啊，求你數念我。上帝啊，求你賜我盡此擺的氣力，互我為我二蕊目睭對非利士人做一下報仇(pò-siû)。」29參孫就攬托(lám-thuh)彼間厝的二支中柱來倚(òa)伊：正手攬(lám)一支，倒手攬一支，30參孫講：「願我及非利士人相及死！」就盡力屈身(khut-sin)，厝就倒，來壓佇許個首領及佇彼內面的眾人。按呢，參孫死的時所害死的比活的時所害死的閣卡多。31參孫的兄弟及伊的老父全家攏落來收拾伊，扛上去埋葬佇瑣拉及以實陶的中間，佇伊的老父瑪羅亞的墓地。參孫做以色列的士師二十年。
