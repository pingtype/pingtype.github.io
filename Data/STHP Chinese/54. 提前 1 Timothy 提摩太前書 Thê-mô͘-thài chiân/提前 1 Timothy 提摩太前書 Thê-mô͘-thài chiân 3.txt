1「人若欣慕監督的職，伊是憶(it)著好的工。」此句話是真實。2所以做監督的，應該著無通嫌，做一個婦仁人的丈夫，呣通好酒，著守己，端正，好款待出外人，(gâu)教示；3無因為酒起事，無拍人，著溫柔，無相爭，無貪財；4(gâu)整齊家己的家，用端莊(toan-chong)互子兒順服。5因為人若曉得整齊家己的家，欲怎樣照顧上帝的教會啊？6抵仔入教的呣通互伊做監督，驚了家己品嗙，來陷落佇魔鬼所受的審判。7閣佇教會外著有好名聲，驚了抵著人的詈罵(loé-mē)，陷落魔鬼的活罩(oa̍h-tauh)。8按呢做執事的，也著端莊，無二樣話，無愛飲多多酒，無貪不義的錢；9著存清氣的良心，顧守信道的奧妙。10親像此號人著代先試驗伊，若無通嫌，才(chiah)通互做執事。11按呢婦仁人也著端莊，無誹謗，無好酒，凡事忠信。12執事著做一個婦仁人的丈夫，(gâu)整齊的子兒及家己的家。13因為(gâu)做執事的，家己得著好的地位，閣佇基督耶穌的道理有大大好膽。14我寫諸個互你，是向望本身緊緊到你遐。15設使若延迁(iân-chhiân)，也是互你通知應該著怎樣行佇上帝的厝。就是真活上帝的教會，真理的柱石及地基。16大啊，敬虔的奧妙，無人呣掠做著！就是伊顯現佇肉體，稱做義佇神，出現佇天使，宣傳佇外邦，互人信佇世間，接納佇榮光。
