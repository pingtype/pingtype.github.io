1所以我所勸勉的，第一就是替眾人懇求、祈禱、求恩、祝謝；2替諸個王及攏總的官府求，互咱凡事敬虔、端莊，通安然恬靜(an-jiân-thiâm-chēng)來過日。3這是好，閣得著接納佇救咱的上帝的面前。4伊愛眾人得著救，也深知真理。5因為上帝是一個，上帝及人的中間，中保也是一個，就是做人的基督耶穌；6伊為著眾人獻本身，做替贖的價錢，有及時證明。7因為按呢我受設立做宣傳的，做使徒，用信用真實做外邦的教師，我所講是真實無白賊。8所以我愛查甫人抬起聖的手，無受氣，無僥疑，逐所在祈禱；9也愛婦仁人打扮素素，用廉恥(liâm-thí)、守己(siú-ki)，家己妝飾，呣是用編頭毛，及金器，抑是真珠，抑是值錢的衣裳(i-chiûⁿ)，10是用好所行做妝飾，這是家己認做敬上帝的婦仁人所合宜的。11婦仁人著恬靜，一味降服來學習。12我呣准婦仁人傳教，抑是管轄查甫人，獨獨著恬靜。13因為亞當代先受造，然後才夏娃，14閣亞當無受欺騙，獨獨婦仁人受欺騙，來陷(hām)落罪。15總是，若佇信及仁愛，及成聖兼節制，伊就欲對生子來得救。
