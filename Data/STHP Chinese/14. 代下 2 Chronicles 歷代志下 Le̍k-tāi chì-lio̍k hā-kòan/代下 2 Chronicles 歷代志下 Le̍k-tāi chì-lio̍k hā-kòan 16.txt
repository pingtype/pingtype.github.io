1亞撒王三十六年，以色列王巴沙上來攻擊猶大，起拉瑪，欲阻擋人出入佇猶大王亞撒遐。2亞撒就對耶和華的殿及王宮的府庫提出金銀，送互徛起佇大馬色的亞蘭王便哈達，講：3「我及你有約，親像前我的老父及你的老父一樣。今我用金銀送你，請你去廢無你及以色列王巴沙所立的約，互伊離開我。」4便哈達聽趁亞撒王的話，差伊許個軍長去攻擊以色列的城。就攻破以雲、但、亞伯瑪音，以及拿弗他利一切府庫的城。5巴沙聽見就停工，無閣起拉瑪。6對按呢亞撒王導猶大眾人，就搬徙(sôa)巴沙所用來起拉瑪的石頭及柴，用伊來起迦巴及米斯巴。7彼時，先見哈拿尼來見猶大王亞撒，給伊講：「因為你倚靠亞蘭王，無倚靠耶和華──你的上帝，所以亞蘭王的軍兵脫離你的手。8古實人及路比人豈呣是大的軍隊？有多多戰車及馬兵嗎？獨獨因為你倚靠耶和華，伊就將交佇你的手。9因為耶和華的目睭佇全地看來看去，見若專心向伊的，伊欲顯明伊的大氣力幫助伊。佇此個代誌你所行是戇；因為按呢，以後你欲有交戰的事。」10亞撒就受氣先見，關伊佇監裡。因為伊為著此件事大受氣。彼時亞撒也歹款待百姓中幾若人。11亞撒所行的事，對頭到尾攏記佇猶大及以色列諸個王的記錄。12亞撒王三十九年，伊的腳有破病，病真傷重。破病的時無求耶和華，獨獨去求醫生。13亞撒做王四十一年就死，及伊的列祖相及睏，14埋葬佇伊家己的墓就是伊佇大衛的城為家己所鑿的，下佇眠床裡，伊的眠床有芳香滿滿，就是照調和香的法所創的，百姓為著伊行多多燒的禮數。
