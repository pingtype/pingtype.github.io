1大衛的子所羅門國位堅固；耶和華──伊的上帝及伊佇啲，互伊不止大興旺。2所羅門對以色列眾人講，就是千總、百總、審判司，以及通以色列的首領及族長。3所羅門及會眾攏去到基遍的山頭壇，佇遐有上帝的會幕，就是耶和華的奴僕摩西佇曠野所造的。4獨獨上帝的櫃，大衛已經對基列耶琳帶伊上去到大衛替伊備辦的所在，因為伊曾替伊搭布棚佇耶路撒冷，5閣戶珥的孫、烏利的子比撒列所造的銅壇也佇遐，佇耶和華會幕前。所羅門及會眾就近伊。6所羅門上到耶和華面前的銅壇就是佇會幕遐，獻燒祭一千佇彼頂面。7彼暝，上帝對所羅門出現，給伊講：「你愛我賞賜你甚麼，你通求啦。」8所羅門對上帝講：「你曾對我的老父大衛大施慈愛，閣互我續接伊做王。9耶和華上帝啊，今求你行你所應允我的老父大衛的話；因為你設立我做此個百姓的王，親像地上的土沙一樣。10求你賞賜我智慧聰明，互我通出入佇此個百姓的面前；因為，是誰會審判你許大國的百姓啊？」11上帝對所羅門講：「你已經有此號心，無求貨財、好額、尊貴，及你的對敵的生命，也無求家己長歲壽，獨獨為家己求智慧聰明互你通審判我的百姓，就是我設立你做的王的；12所以賞賜你智慧聰明，我也欲賞賜你貨財、好額、尊貴。佇你以前的列王攏無有按呢，佇你以後也無欲有按呢的。」13對按呢，所羅門對基遍山頭壇會幕前倒來耶路撒冷，做王管理以色列。14所羅門聚集戰車馬兵，有戰車一千四百張，馬兵一萬二千名，安置佇囤車的城也及王佇耶路撒冷。15王佇耶路撒冷互金銀親像石頭，互柏香樹親像平洋的桑材樹，因為真多。16所羅門所有的馬是對埃及來的，就是王的生理人一陣一陣照價錢買來的。17對埃及買來的車，每張值銀六百舍客勒，馬每匹一百五十。赫人諸個王及亞蘭諸個王攏對經手照按呢帶出來。
