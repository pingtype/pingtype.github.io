1第七年，耶何耶大家己強盛，召百總耶羅罕的子亞撒利雅，約哈難的子以實瑪利，俄備得的子亞撒利雅，亞大雅的子瑪西雅，細基利的子以利沙法，許個來及伊立約。2遍行猶大，對猶大許個城聚集利未人及以色列的族長攏到耶路撒冷。3全會佇上帝的殿及王立約。伊對講：「看啊，王的子欲做王，照耶和華論到大衛的子孫所講的；4今恁著按呢行：恁諸個祭司及利未人三份一佇安息日入來者，著做顧門者，5三份一著佇王宮，三份一著佇地基的門；百姓攏著佇耶和華殿內的院。6獨獨祭司及啲服事的利未人以外，別人呣通入耶和華的殿；諸個人通入去，因為是聖。總是眾百姓著為著耶和華來顧守。7利未人逐個手著攑軍器，四圍保護王；見若自專入殿者，著互伊死。王出入的時，恁著跟隨伊。」8利未人及猶大眾人照祭司耶何耶大一切所命令的去行，逐人帶輪著安息日入來的人及輪著安息日出去的人，因為祭司耶何耶大呣准in散班。9祭司耶何耶大就將上帝殿內所囥大衛王的槍、屏牌、大牌交互許個百總，10閣派眾百姓手逐個攑家私，佇壇及殿遐，對殿的正旁到殿的倒旁，徛佇王的四圍；11就導王的子出來，給伊戴冕旒，將律法的冊互伊。耶何耶大及伊許個子用油抹伊，設立伊做王，眾人講：「願王萬歲。」12亞她利雅聽見百姓走來謳咾王的聲，就到百姓遐，入耶和華的殿，13看見王徛佇殿門的柱邊，許個軍長及歕號頭者徛佇王的左右，百姓歡喜歕號頭，閣有唱歌的，用逐樣的樂器導眾人謳咾；亞她利雅就拆裂伊的衫，喝講：「反叛啦！反叛啦！」14祭司耶何耶大導管轄軍隊的百總，對講：「對班列的中間趕伊出去，見若隨伊的著用刀刣死伊！」因為祭司講：「呣通佇耶和華的殿刣伊。」15閃開雙旁，互伊去；伊行到王宮馬的門，就佇遐刣死伊。16耶何耶大佇本身及百姓及王的中間立約，攏欲做耶和華的百姓。17對按呢眾百姓到巴力的廟，拆毀伊，拍碎伊許個壇及偶像，閣佇壇前拍死巴力的祭司瑪坦。18耶何耶大閣照大衛早日所定著的，設立祭司利未人擔當耶和華殿的職。前大衛用此個班列派佇耶和華的殿，互歡喜唱歌，獻耶和華的燒祭，照所記載佇摩西的律法的；19伊也設顧門者佇耶和華的殿許個門，無論啥代，無清氣者得入去。20閣帶百總及貴族；及百姓的首領，及國內的眾百姓，對耶和華的殿導王落來，對頂的門進入王宮，互王坐國位。21國內眾百姓攏歡喜，通城安靜。用刀刣死亞她利雅。
