1亞比雅及伊的列祖同睏，埋葬佇大衛城。伊的子亞撒續接伊做王。當亞撒的日，彼個地方太平十年久。2亞撒行耶和華──伊的上帝看做好做正直的事，3因為伊除去外邦的上帝的壇及山頭壇，廢許個柱像，4剉(chhò)許個亞舍拉，閣命令猶大人尋耶和華──列祖的上帝，遵趁伊的律法、誡命；5閣佇猶大逐個城除去許個山頭壇及日像，國得著太平佇伊的面前；6伊佇猶大起幾若座險要的城。因為伊的地方平安，佇彼幾年攏無交戰，因為耶和華互伊平安。7伊對猶大人講：「咱著來起諸個城，四圍起牆，及城樓及門，及門楗；地猶佇咱的面前，因為咱有求耶和華──咱的上帝；咱已經求伊，伊佇四圍賞賜咱平安。」就起造，來得著亨通。8亞撒有軍兵，對猶大出者三十萬夯屏牌及槍；對便雅憫出者二十八萬夯(giâ)屏牌開弓。諸個攏是大力的勇士。9有古實王謝拉導軍隊一百萬，戰車三百張，來攻擊伊，來到瑪利沙。10亞撒就出去抵敵伊，就佇瑪利沙洗法的山谷大家排陣。11亞撒求叫耶和華──伊的上帝講：「耶和華啊，佇強的、軟弱的，的中間，你以外無幫助的。耶和華──阮的上帝啊，求你幫助阮；因為阮倚靠你，閣託你的名去抵敵諸個眾人。耶和華啊，你是阮的上帝，呣通互人卡贏你。」12耶和華就拍贏古實人佇亞撒及猶大人的面前，古實人就逃走；13亞撒及隨伊的人追趇，到佇基拉耳。古實人死真多，boe會閣強盛，因為in佇耶和華及伊的軍隊的面前敗壞。猶大人搶多多財物去，14閣拍基拉耳四圍許個城；因為耶和華互真驚。也搶攏總的城，因為城內有多多物通搶，15閣拍許個精牲的，牽真多羊及駱駝倒去耶路撒冷。
