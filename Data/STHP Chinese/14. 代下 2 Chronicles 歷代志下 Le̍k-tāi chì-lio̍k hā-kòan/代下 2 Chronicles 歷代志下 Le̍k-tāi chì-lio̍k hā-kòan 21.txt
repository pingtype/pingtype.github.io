1約沙法及伊的列祖同睏，及伊的列祖葬佇大衛的城。伊的子耶和蘭續接伊做王。2耶和蘭有幾若個小弟，就是約沙法的子亞撒利雅、耶歇、撒迦利雅、亞撒利雅、米迦勒、示法提雅。諸個攏是以色列王約沙法的子。3老父用多多物業互，就是金、銀、寶貝，及猶大地堅固的城互；總是用國位互耶和蘭，因為伊是大子。4耶和蘭起來坐伊的老父的位，家己強盛，就用刀刣死伊的眾小弟及以色列幾若個首領。5耶和蘭坐位的時三十二歲，佇耶路撒冷做王共八年。6伊行以色列諸個王的路，及亞哈的家無各樣；因為伊娶亞哈的查某子做某，行耶和華所看做歹的事。7總是耶和華因為家己及大衛所立的約，呣甘滅大衛的家，照伊所應允的，永遠賞賜一葩燈互伊及伊的子孫。8當耶和蘭年間，以東背叛猶大，脫離伊的手頭，家己設立王。9耶和蘭就導伊許個軍長及攏總的戰車過去，透暝起來，拍圍困伊的以東人及許個車長。10按呢，以東人背叛猶大，脫離伊的手頭，到今仔日。像彼時，立拿人也背叛，脫離伊的手頭，因為耶和蘭棄拺耶和華──伊的列祖的上帝。11伊閣佇猶大的山起山頭壇，互耶路撒冷徛起的百姓行邪淫，閣誘惑猶大人。12先知以利亞寫批寄互耶和蘭講：「耶和華──你的祖大衛的上帝按呢講：『因為你無行你的父約沙法的路及猶大王亞撒的路，13就是行以色列諸個王的路，閣互猶大及耶路撒冷徛起的百姓行邪淫，親像亞哈的家行邪淫一樣，閣刣你的老父的家比你卡好許個小弟。14所以，耶和華欲降大災禍拍你的百姓及你的子兒、你的某，以及你一切所有的。15你的腸肚欲患著重病，逐日愈重，致到你的腸仔脫出去。』」16耶和華激動非利士人及倚近古實的阿拉伯人的心來攻擊耶和蘭。17上來攻擊猶大，侵入境內，搶掠王宮內所抵著的財物及伊許個子、許個某，除伊的煞尾子約哈斯以外，無給伊留一個子。18諸個代誌以後，耶和華拍伊，互伊的腸患著醫得的病。19按呢久久，二年後，伊的腸為著病脫出來，因為此個病重就死。伊的百姓無給伊行燒的禮數，親像前給伊的列祖所燒的一樣。20耶和蘭坐位的時三十二歲，佇耶路撒冷做王共八年。伊離開世間無人憶著伊，人埋葬伊佇大衛的城，獨獨無佇列王的墓。
