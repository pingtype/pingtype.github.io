1恁想看父疼咱到怎樣，互咱稱做上帝的子；咱也實在是。所以世間人呣識咱，因為呣識伊。2所疼的兄弟啊，現今咱做上帝的子，將來怎樣，猶未顯明；咱知伊若顯明，咱就親像伊，因為咱欲看見伊照伊實在的款。3見若靠伊才有此號向望的，本身清氣，親像伊是清氣。4見若犯罪的，也行不法；罪就是不法。5恁也知伊曾顯現，是欲除去罪，也在佇伊無罪。6見若住佇伊的，無犯罪；見若犯罪的，未曾看見伊，也呣識伊。7細子啊，呣通互人迷惑恁。行義的就是義，親像伊是義。8犯罪的是對魔鬼出，因為魔鬼對起頭犯罪。上帝的子所以顯現，是欲毀壞魔鬼的所做。9見若對上帝生的，就無犯罪，因為伊的種長長佇伊；伊也犯罪，因為伊是對上帝生的。10上帝的子兒及魔鬼的子兒對按呢顯明。見若無行義及無疼兄弟的，呣是對上帝出。11因為恁對起頭所聽的話，就是咱著相疼。12無親像該隱；是對彼個歹者出，來刣伊的小弟。甚麼緣故刣伊？因為伊所做是歹，伊的小弟所做是義。13兄弟啊，世間人若怨恨恁，呣通掠做奇怪。14咱因為疼兄弟，就知咱已經出死入活。無疼的，是佇死。15見若怨恨伊的兄弟的，就是刣人的人；恁也知見若刣人的，伊的內面無永活。16伊替咱獻伊的生命，咱對此個識仁愛；咱也應該替兄弟獻生命。17人若有世間的財產，看見伊的兄弟欠缺，也無開伊的慈心，上帝的疼豈可有tiàm佇伊啊？18細子啊，咱的相疼，呣通用話，用舌，是著用行，用誠實。19對按呢咱欲知咱是出佇真實，見若心有所責備咱，欲安慰咱的心佇伊的面前。20為上帝比咱的心卡大，也無所呣知。21所疼的兄弟啊，心若無責備咱，就咱向上帝有好膽。22閣見若咱所求的，就對伊得著；因為咱守伊的命令，佇伊的面前行伊所歡喜的代誌。23也伊的命令是按呢就是咱信伊的子耶穌基督的名，閣大家相疼照伊所互咱的命令。24守伊的命令的人，就佇伊，伊也佇伊。咱對按呢知伊佇咱是對伊所互咱的神。
