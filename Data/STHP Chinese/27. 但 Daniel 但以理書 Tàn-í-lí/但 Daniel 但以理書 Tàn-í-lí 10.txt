1波斯王古列第三年，有代誌顯明互稱做伯提沙撒的但以理。此個事是真實，關係大交戰；但以理通達此個事，明白此個異象。2彼時，我──但以理憂悶三個七日期。3好的物我無食，肉及酒無入我的嘴，也無用油抹我的身軀，直到滿三個七日期。4正月二四日，我佇希底結大河邊，5攑目啲看，看啊，有一人身軀穿幼苧布的衫，腰縖烏法的好金。6伊的身軀親像黃玉，面貌親像閃爁的款，伊的目睭親像火把，伊的手及腳色緻親像磨光的銅，伊講話的聲親像歸陣人的聲。7此個異象只有我──但以理一人看見，因為及我佇啲的人無看見彼個異象。干單愕愕惙，走去匿，8剩我家己佇啲。我看見此個大異象身體攏無力，閣我的媠色變歹，到攏無力。9總是我聽見伊講話的聲，聽見伊講話的時，我仆落地，面俯地就睏重眠。10看啊，有一支手摸我，互我用腳頭窩及手掌罩佇地裡啲惙。11伊就對我講：「大大得著寵愛的人但以理啊，你著明我及你所講諸個話，起來徛，因為我今奉差到你遮。」伊對我講此個話，我就徛啲栗栗惙(gī-gī-chhoah)。12伊閣對我講：「但以理啊，呣免驚！因為對你頭一日專心愛明白，閣家己謙卑佇你上帝的面前的時，你的話已經得著聽見；閣我因為你的話才來。13若是波斯國的人君阻擋我二十一日。看啊，有大人君的一個米迦勒來幫助我，我就停佇遐及波斯許個王做陣。14今我來，是欲互你明你的百姓日後所欲抵著的事，因為此個異象猶久關係多多日。」15伊用諸個話給我講，我就面向地，靜靜無講話。16看啊，有一位親像人的款，摸我的嘴唇，我就開嘴對彼位徛佇我的面前者講：「我的主啊，因為此個異象，我真憂悶，致到我攏無力。17我的主的奴僕怎樣會及我的主講話啊？因為此時我的身軀攏無力，也攏無喘氣。」18閣一位親像人的款者來摸我，互我有力。19伊講：「大得著寵愛的人，呣免驚，願你平安！你著勇壯(ióng-chòng)，著勇壯。」伊一下對我講話，我就得著有力，講：「我的主啊，請你講，因為你已經互我有力。」20伊就講：「你知我為何來你遮嗎？今我欲倒去及波斯的人君交戰，我去了，看啊，希臘的人君欲來。21是我欲將記載佇真實的冊的指示你。除你的大人君米迦勒以外，無一個及我鬥出力來抵當(tí-tng)。」
