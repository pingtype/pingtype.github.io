1提庇留該撒坐位的十五年，本丟彼拉多做猶太的總督，希律做加利利分封的人君，伊的兄弟腓力做以土利亞及特拉可尼地方分封的人君，呂撒聶做亞比利尼分封的人君，2亞那及該亞法做祭司頭的時，撒迦利亞的子約翰佇曠野裡，上帝的話到佇伊。3伊就到約但河的四方，傳反悔的洗禮，互人得著赦罪。4親像先知以賽亞冊裡所記的話，講：有啲叫佇曠野的，伊的聲講：備辦主的路，修直伊的小路！5諸個山谷攏欲填淀(thūn-tīⁿ)；諸個大小的山頭攏欲互伊低(kē)！彎曲(oan-khiau)的欲互伊直；嵁硈(khâm-khia̍t)的欲互伊平！6凡有肉體的欲看見上帝的拯救！7多多人出來欲受約翰的洗禮，伊就對講：「毒蛇的類啊！是誰仔指示恁閃避將來的受氣啊？8所以恁著結彼號合佇反悔的果子。莫得家己拍算：『有亞伯拉罕做阮的父。』因為我給恁講，上帝會對諸個石頭，出子孫互亞伯拉罕。9今斧頭已經下佇樹頭，見若樹無結好果子的就剉(chhò)伊，落火。」10眾人問伊講：「按呢，阮著怎樣做？」11伊應講：「有二領衫的，著分互無的；有物通食的，也著按呢。」12抽餉的也來欲受洗禮，對伊講：「先生啊，阮著怎樣做？」13伊對講：「定著的餉以外，莫得加提。」14兵丁也問伊講：「也阮著怎樣做？」伊對講：「莫得勒索(le̍k-sek)人，莫得彎人，著掠恁所得著的糧做夠額。」15百姓啲向望的時，眾人心內啲議論約翰豈採是基督。16約翰應眾人講：「我用水給恁行洗禮，獨獨有一個比我卡有權能的欲來，就若解(tháu)伊的鞋帶我也堪得。伊欲用聖神及火給恁洗。17伊的手提簸箕(pòa-ki)，欲將伊彼場一盡簸，收麥入伊的倉，若是麥香就用熄(hoa)的火燒伊。」18約翰另外用多多項項苦勸，來傳福音互百姓。19獨獨分封的人君希律，因為伊的兄弟的某希羅底的緣故，閣因為所行攏總的歹代，互約翰責備；20今閣加一項，就是將約翰關佇監裡。21眾百姓已經受洗禮，耶穌也已經受洗禮。祈禱的時，天開，22聖神降臨佇伊的頂面，形狀親像鴿仔；閣對天有聲，講：「你是我疼的子，我歡喜你。」23耶穌出頭的時，約略三十歲。伊照人看，是約瑟的子；約瑟是希里的子；24希里是瑪塔的子；瑪塔是利未的子；利未是麥基的子；麥基是雅拿的子；25雅拿是約瑟的子；約瑟是瑪他提亞的子；瑪他提亞是亞摩斯的子；亞摩斯是拿鴻的子；拿鴻是以斯利的子；以斯利是拿該的子；26拿該是瑪押的子；瑪押是瑪他提亞的子；瑪他提亞是西美的子；西美是約瑟的子；約瑟是猶大的子；27猶大是約亞拿的子；約亞拿是利撒的子；利撒是所羅巴伯的子；所羅巴伯是撒拉鐵的子；撒拉鐵是尼利的子；尼利是麥基的子；28麥基是亞底的子；亞底是哥桑的子；哥桑是以摩童的子；以摩童是珥的子；珥是約細的子；29約細是以利謝的子；以利謝是約令的子；約令是瑪塔的子；瑪塔是利未的子；30利未是西緬的子；西緬是猶大的子；猶大是約瑟的子；約瑟是約南的子；約南是以利亞金的子；31以利亞金是米利亞的子；米利亞是買南的子；買南是瑪達他的子；瑪達他是拿單的子；拿單是大衛的子；32大衛是耶西的子；耶西是俄伯的子；俄伯是波斯的子；波斯是撒門的子；33撒門是拿順的子；拿順是亞米拿達的子；亞米拿達是亞蘭的子；亞蘭是希斯崙的子；希斯崙是法勒斯的子；法勒斯是猶大的子；34猶大是雅各的子；雅各是以撒的子；以撒是亞伯拉罕的子；亞伯拉罕是他拉的子；他拉是拿福的子；35拿福是西鹿的子；西鹿是拉吳的子；拉吳是法勒的子；法勒是希伯的子；希伯是沙拉的子；36沙拉是該南的子；該南是亞法撒的子；亞法撒是閃的子；閃是挪亞的子；挪亞是拉麥的子；37拉麥是瑪土撒拉的子；瑪土撒拉是以諾的子；以諾是雅列的子；雅列是瑪勒列的子；瑪勒列是該南的子；該南是以挪士的子；38以挪士是設的子；設是亞當的子；亞當是上帝的子。
