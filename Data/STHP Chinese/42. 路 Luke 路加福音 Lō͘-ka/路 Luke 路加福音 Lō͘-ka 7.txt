1耶穌講互百姓聽的話攏明白，就入迦百農。2有一個百總所對重(tùi-tiōng)的奴僕患著病，啲欲死。3百總聽見耶穌的事，就差猶太的長老幾若人求伊來救伊的奴僕。4就近耶穌，切切求伊講：「此人會堪得你給伊行此個代誌；5因為伊疼咱的百姓，閣本身替咱起會堂。」6耶穌及去。離厝無偌遠，百總差幾若個朋友就近伊，給伊講：「主啊！呣通勞煩；你到我的厝，我當(tng)起。7我也掠做家己堪得就近你，你若講一句話，我的奴僕就會好。8因為我也是互人管的人，也有兵互我管，給此個講：『去！』伊就去；給彼個講：『來！』伊就來；給我的奴僕講：『行按呢！』伊就行按呢。」9耶穌聽見諸個話，就奇怪伊，越轉身給隨伊的眾人講：「我給恁講，親像此號的信，連以色列中我猶未曾抵著。」10所差的人倒(tò)去到厝，看見奴僕已經好好。11閣無偌久，耶穌去一個城，名叫拿因，伊的學生及歸陣人及伊同行。12欲近城門，抵當(tú-tn̄g)有人扛(kng)一個死人出來。伊的老母孤孤生此個子；閣是守寡。城內有多多人啲送伊。13主看見就憐憫伊，給伊講：「莫得哮(háu)！」14就倚去摸彼個靠(khòa)身屍的架(kè)，扛的人停腳(kha)。伊就講：「少年人啊，我給你講，起來！」15死的人就起來坐，續講話。16耶穌就將伊互伊的老母。眾人攏驚惶，歸榮光上帝，講：「大先知有興起佇咱中間！」閣講：「上帝有看顧伊的百姓！」17對按呢耶穌此個名聲遍傳佇猶太及周圍的地方。18約翰的學生將諸個事攏總報的先生知。19伊就叫伊的學生二人來，差就近主，講：「所欲來的是你嗎？抑是阮著向望別人啊？」20彼二人已經到，就講：「行洗禮約翰差阮就近你講：『欲來的是你嗎？抑是阮著向望別人啊？』」21彼時，耶穌醫好多多破病的痛疼的，患著鬼的，閣互多多睛暝的得著看見。22就應講：「恁著去，將恁所看見所聽見的報約翰知，就是睛暝的看見，跛腳的行，癩(ko)的清氣，臭耳聾的聽見，死的人復活，喪鄉人得著聽福音。23見若無佇我來著觸的，有福氣！」24約翰所差的人去了，耶穌才提起約翰對眾人講：「恁前出去曠野，欲看甚麼？是蘆竹互風吹振動嗎？25恁出去，欲看甚麼？是人穿幼軟(iù-nńg)的衣裳(i-chiûⁿ)嗎？你看，穿衫行伍(hâng-ngo.)、享受宴樂的是佇王宮。26按呢，恁出去欲看甚麼？先知人嗎？是啦，我給恁講，也是卡贏過先知的。27此人就是經裡所指的講：『你看，我差我的使者佇你的面前，伊欲佇你的頭前備辦你的路。』28我給恁講，婦仁人所生，未有卡大約翰的；總是佇上帝國的微細的猶(iáu)卡大伊。」29眾百姓及抽餉的人，已經受約翰的洗禮，一下聽見這，就稱呼上帝做義；30若是法利賽人及教律法的先生無受伊的洗禮，家己拍無上帝的旨意。31講：「此世代的人我欲用甚麼來比並(pí-phēng)？是親像甚麼啊？32是親像囝仔坐佇街市裡，相叫講：阮對恁歕笛仔，恁無跳舞；阮曾悲哀，恁無啼哭33因為行洗禮的約翰來，無食餅，無飲酒，恁就講伊患著鬼。34人子來，也食也飲，恁就講伊是貪食好酒的人，抽餉的及歹人的朋友。35若是智慧對伊的眾子顯明伊是著。」36有一個法利賽人請耶穌相及食；伊就入法利賽人的厝坐桌。37抵當城內有一個歹婦仁人，知伊坐桌佇法利賽人的厝，就帶貯(tóe)香油(hiuⁿ-iû)的玉罐來，38徛佇耶穌的後面，倚伊的腳啲啼哭，有目屎滴(tâm)伊的腳，就用伊的頭毛拭(chhit)伊，閣捷捷(chia̍p-chia̍p)唚(chim)伊的腳，用香油抹伊。39請耶穌的法利賽人看見按呢，心內想講：「此人若是先知，的確會知摸伊的人是是誰，閣是甚麼號的婦仁人；就是歹人。」40耶穌應伊講：「西門！我有話欲給你講。」西門講：「先生，請你講。」41伊就講：「某個債主有二人欠伊的債；一個欠伊五百個銀仔，一個欠伊五十；42既然無通還，債主就赦免二人。按呢，就叨落(tá-lo̍h)一個卡疼債主啊？」43西門應講：「我拍算是彼個互伊赦免卡多的。」耶穌給伊講：「你所斷的是著。」44就越頭向婦仁人，給西門講：「你看見此個婦仁人無？我入你的厝，你無用水互我洗腳；若是伊用目屎滴(tâm)我的腳，用頭毛拭伊。45你無給我唚；獨獨伊對我入來的時唚我的腳無息。46你無用油抹我的頭殼；若是伊用香油抹我的腳。47所以我給你講，伊多多的罪過已經赦免，因為伊的疼是多，若是得著赦免少的，伊的疼也是少。」48就給婦仁人講：「你的罪赦啦。」49同桌的人心內講：「此個啲赦罪的是甚麼人。」50耶穌對婦仁人講：「你的信有救你；做你安心倒去！」
