1眾抽餉的及歹人啲就近耶穌來聽伊。2法利賽人及經學士耦耦唸講：「此個人接納歹人，續及食。」3耶穌設此個譬喻對講：4「恁中間甚麼人有一百隻羊失落一隻，豈無且(chhiáⁿ)放九十九隻佇山裡，去尋所失落的，到得著嗎？5已經尋著，就歡喜背(pē)伊佇肩頭頂，6到厝，就聚集伊的朋友厝邊，給講：『著及我歡喜，因為所失落的羊我已經尋著。』7我給恁講，歹人中有一人反悔，就佇天裡也欲按呢為著伊歡喜，比為著九十九個義人呣免反悔的閣卡歡喜。」8「抑(á)是甚麼婦仁人有十個銀仔，若失落一個，豈無點燈，掃厝，勤勤(khûn-khûn)尋到著嗎？9已經尋著，就聚集伊的朋友厝邊，講：『著及我歡喜，因為所失落的銀仔我已經尋著！』10我給恁講，歹人中有一人反悔，就佇上帝天使的面前為著伊喜歡也是按呢。」11閣講：「某人有二個子。12彼個第二個給老父講：『阿爸啊，將我應得的業分互我。』伊的老父就給in分家伙。13閣無幾日，彼個第二子一盡收拾伊的物，出外去遠遠的所在。佇遐放蕩，毀壞伊的業。14已經損(sńg)了了，抵著彼所在大飢荒，伊才知欠缺的艱苦。15就去倚彼所在一個百姓；彼人差伊去山裡飼豬。16愛將豬所食的豆莢(tāu-koeh)來止飢，也無人互伊。17伊醒悟，就講：『我的老父有偌多長工，米糧食有剩，若是我佇遮啲欲餓死啊！18我欲起來，去尋我的老父，給伊講：阿爸啊！我有得罪天，及佇你的面前；19今了後，我堪得叫做你的子，著互我親像你的長工的一個。』20就起來，去尋伊的老父。相離猶久遠，伊的老父看見伊，就憐憫伊，走去抱伊的頷頸，直直給伊唚。21子就給伊講：『阿爸啊！我有得罪天，及佇你的面前；今了後，堪得叫做你的子。』22若是老父對伊許個奴僕講：『緊緊擜(hiahⁿ)上好的衫來給伊穿；閣給伊掛手指；續給伊穿鞋；23也牽彼隻肥的牛仔來刣，咱食來歡喜；24因為我此個子死有復活，失落有閣得著。』就相及歡喜。25彼時，伊的大子佇園裡。倒來欲到厝，聽見作樂(chok-ga̍k)及跳舞的聲，26就叫一個奴僕來，問伊啲啥代。27伊給伊講：『恁小弟來啦；恁老父因為得著伊好好倒來，所以刣彼隻肥的牛仔。』28大子受氣，呣入去；伊的老父出來勸伊。29伊應伊的老父講：『你看，我服事你許多年，攏未曾違逆你的命令，你也未曾互我一隻羊仔子，通及我的朋友相及喜歡。30總是你此個子，交陪娼妓一盡破費你的業，一下倒來，你就為著伊刣肥的牛仔。』31老父就給伊講：『子啊！你常常及我佇啲，凡我所有的攏是你的；32若是你此個小弟死有復活，失落有閣得著，咱應該著歡喜快樂。』」
