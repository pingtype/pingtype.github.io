1做基督耶穌的囚犯(siû-hoãn)保羅，及兄弟提摩太批寄互阮所疼同著磨的腓利門，2及姊妹亞腓亞以及及我同當兵的亞基布，及聚集佇你的家的教會。3願恁對咱的父上帝及主耶穌基督得著恩典、平安！4我常常感謝我的上帝，佇我祈禱的中間數念你；5因為聽見你的仁愛及你所有的信，就是向主耶穌及顯出佇眾聖徒的。6願你的信的相通有功效，通深知恁中間萬項的好來歸佇基督。7兄弟啊，我為著你的仁愛，大歡喜，大安慰，因為聖徒的心對你得著安息。8所以我雖然佇基督有通好膽將所合宜行的吩咐你，9獨獨因為相疼的緣故寧可求你，我就是年老的保羅，現今也為著基督耶穌來受關監，10我為著我的子，就是我佇掛鐵鍊的時所生的阿尼西謀來求你。11伊前無利益你，現今就做你我的利益。12我有差伊閣倒去你遐；此人就是我的心腹。13我本愛留伊及我住，通佇我為著福音掛鐵鍊的時替你服事我。14總是未知你的意思，我就呣愛做甚麼，是欲互你的好呣是出佇勉強，是出佇甘願。15因為伊暫時離開你，豈採是欲互你通永遠得著伊，16呣是猶原做奴僕，是贏過奴僕，就是做所疼的兄弟。我實在看伊做按呢，何況伊是你家內的人！閣是屬佇主的，豈無閣卡疼伊嗎？17所以你若掠我做同伴，著接納伊，親像接納我。18 伊若有剋虧你，抑是欠你甚麼，通算我的數；19我保羅親手寫，我欲坐額。免我給你講，你所欠我的是你本身的生命。20是啦，兄弟啊，互我佇主對你得著歡喜，互我的心佇基督得著安息。21我已經深信你的順趁，就寫批互你，因為知你所欲行的會過頭佇我所講的。22閣也著備辦所在互我住；因為我向望對恁的祈禱，上帝欲將我賞賜恁。23以巴弗就是佇基督耶穌及我做同關監的請安你。24及我相及著磨的馬可、亞里達古、底馬、路加也請安你。25願咱的主耶穌基督的恩典及恁的神相及佇啲。阿門！
