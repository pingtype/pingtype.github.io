1所以我所疼、所欣慕的兄弟，做我的歡喜，做我的冕旒的。所疼的啊，著按呢徛在佇主。2我勸友阿爹(lú-o-tia)閣勸循都基，著同心佇主。3閣真的同伴啊，我也求你幫助此二個婦仁人，因為曾及我同出力佇福音；也及革利免，以及其餘及我同著磨的，的名記佇活命的冊。4著常常佇主來歡喜。我欲閣講伊，著歡喜。5恁的純良著對眾人顯明。主近了。6一概莫得掛慮，獨獨萬事著用祈禱、懇求，及感謝，將恁所求的排列佇上帝。7就上帝的平安、過一切人所想會到的，欲佇基督耶穌保守恁的心恁的念頭。8今兄弟啊，結尾來講：見若真實的、見若可敬的、見若公義的、見若清潔的、見若通疼的、見若好名聲的、若有甚麼德行(tek-hēng)、甚麼通謳咾，諸個恁著數念。9恁對我所學習，所領受，所聽見，所看見的，攏著行伊，就賞賜平安的上帝欲及恁佇啲。10我佇主大大歡喜，因為恁數念我的心志今有閣發芛(puh-íⁿ)；恁平素有此號數念，不過是無機會若定。11我講按呢呣是為著用無夠的緣故；因為我已經學習，不論甚麼境遇無呣知足。12我知影佇卑賤，也知影佇富足；或是飽，或是枵；或是富足，或是缺欠，凡事我攏老練。13 佇賞賜我氣力的，我事事攏會。14雖是按呢，恁體貼我的患難這是真好。15腓立比人啊，恁也家己知佇傳福音的起頭，我離開馬其頓的時，及我接手的，只有恁，別個教會無。16因為連我佇帖撒羅尼迦的時，恁也一擺閣一擺差人供給我所欠用。17呣是我啲求人送物，獨獨是求果子愈多，來記落恁的數(siàu)。18若是我有諸個物，夠額有剩。我已經充足，是曾對以巴弗提受著恁寄來的物，就是芳芳的味，做通接納的祭物，上帝所歡喜的。19閣我的上帝欲照伊榮光中的富有，佇基督耶穌，補足恁一切的欠缺。20願榮光歸佇咱的上帝咱的父，到代代無息。阿們！21請安佇基督耶穌逐個聖徒。諸個及我佇啲的兄弟請安恁。22諸個聖徒攏請安恁。屬佇該撒的家的閣卡致意請安恁。23願主耶穌基督的恩典及恁的神相及佇啲！
