1我的兄弟啊，結尾來講，恁著佇主歡喜。我閣寫諸個話互恁，在我費氣，在恁是妥當。2著持防諸個歹狗，持防諸個做歹的，持防諸個受傷割的。3因為咱用上帝的神來服事，佇基督耶穌來誇口、無倚靠肉體的，才是受割禮的。4雖是按呢，我也有通倚靠肉體；若別人掠做有通倚靠肉體，我就閣卡有。5我第八日受割禮；是以色列族的人、便雅憫的支派，是希伯來人所生的希伯來人。照律法，就是法利賽人；6照熱心，就是窘逐教會；照佇律法的義，就是無縫(phāng)通嫌。7若是平素做我的利益的，我為著基督已經看伊做損害。8呣若按呢，我真正看萬事做損害，因為我掠識我的主基督耶穌做第一好。我為著伊曾損失一切，也看做糞埽(pùn-sò)，是愛得著基督；9來長長佇伊，呣是有家己的義出佇律法的，就是有對信基督的義，上帝為著信所賞賜的，10互我識伊，及伊復活的權能，以及有份伊的受苦，來學伊的死，11看會得通到佇彼個對死人中的復活。12呣是講我已經得著，抑是已經完全；獨獨走進前，看會通得著基督耶穌的所以得著我的。13兄弟啊，我無掠家己做已經得著，獨獨專務一項，就是記得後面的事，致意頭前的事，14向所插的標來走，到得著上帝佇基督耶穌對頂面召咱的賞。15所以咱見若做完全的著存此個心志；若佇甚麼事恁存別樣的心志，上帝也欲用此個指示恁。16若是咱所已經到的，著照此個來行。17兄弟啊，恁著相及學我，恁有阮做模樣，就著致意看許個照按呢行的。18因為有多多人行代誌是我曾沓沓給恁講，今也流目屎給恁講的，就是基督十字架的對敵：19的結局是沈淪；的上帝是的腹肚。的榮光是佇的見誚，所致志是地上的事。20因為咱是天頂的國民，也向望拯救者對遐來，就是主耶穌基督。21伊既然有權能會互萬物降服伊本身，就欲用彼個權能來變換咱卑賤(pi-chiān)的身軀，及伊榮光的身軀同款(tâng-khoán)。
