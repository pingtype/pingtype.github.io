1耶穌講諸個話息，就給伊的學生講：2「恁知，過二日(pôan)過節就到，人子抵著解(kè)送，去釘十字架。」3彼時許個祭司頭及百姓的長老聚集佇祭司頭名該亞法的院。4相及參詳用詭譎(khúi-khiat)的計掠耶穌，來刣伊。5總是講：「當節期呣通，驚了百姓的中間有擾亂。」6耶穌佇伯大尼癩西門的厝，7有婦仁人帶玉瓶(pân)，內面貯(tóe)極貴氣的香油(hiun-iû)就近伊，當伊坐桌的時，傾(piàn)佇伊頭殼頂。8學生看見就受氣，講：「按呢破費有啥路用！9因為此個油會賣得多多銀，來互喪鄉人。」10耶穌知，就給講：「恁啥事刁難此個婦仁人啊？因為伊所行來款待我的是好事。11因為常常有喪鄉人及恁佇；若是我無常常及恁佇。12因為伊倒此個油佇我身軀，就是備辦我埋葬來行的。13我實在給恁講，普天下，無論甚麼所在傳此個福音，也欲講起此個婦仁人所行，來紀念伊。」14彼時，十二個學生一個名做加略人猶大，去見許個祭司頭，講：15「恁欲互我偌多？我欲將伊交互恁。」就及伊約互伊銀三十。16對彼時，伊尋機會將耶穌交互。17除酵(kàn)節的頭一日，學生就近耶穌講：「愛阮佇甚麼所在給你備辦食過節？」18伊講：「恁入城，尋某人，給伊講：『先生講：我的時近啦，我及我的學生守過節佇你兜(tau)。』19學生照耶穌所吩咐的去行，就備辦(pôa)過節。20到日暗，耶穌及十二個學生坐桌。21食的時，耶穌講：「我實在給恁講，恁中間一人欲賣我。」22眾人真憂悶，一個一個給伊講：「主啊，總無是我哦？」23伊應講：「及我伸手佇盤裡者，彼個欲賣我。24人子倒去，照所記載指伊的話；若是賣人子的有災禍啊！彼人無出世卡好。」25賣伊的猶大講：「拉比，總無是我哦？」給伊講：「你已經講啦。」26食的時，耶穌提餅，祝謝，擘破，分互學生，講：「提去食，此個是我的身軀」27閣捧杯，祝謝，互，講：「恁攏著飲伊；28此個是我的血就是盟約的血，為著多多人來流出的，致到罪得著赦免。29若是我給恁講，今了後，我無飲此個葡萄的汁。聽候彼日我及恁飲彼個新的佇我的父的國。」30已經吟詩，就出來去橄欖山。31彼時，耶穌給講：「今暝，恁攏欲為著我來受塞礙(that-gai)。因為有記載講：我欲拍牧者，就羊群四散。32若是我復活了後，欲代先恁去加利利。」33彼得應伊講：「眾人雖然為著你來受塞礙，也我永永無受塞礙。」34耶穌給伊講：「我實在給你講，今暝雞猶未啼，你欲三擺呣認我。」35彼得給伊講：「我就若著及你死，也決斷無呣認你。」眾學生也攏是按呢講。36耶穌及到一所在，名客西馬尼，給伊的學生講：「恁諸個坐遮，聽候我去遐祈禱。」37才導彼得及西庇太二個子相及去，就憂悶，慘慼(chhám-chhoeh)，38給講：「我的心真憂悶，到欲死；恁住遮及我警醒。」39略略仔進前，面仆佇地裡，祈禱講：「我的父啊，若會做得，著互此個杯離開我。總是，呣是照我所愛，是照你所愛。」40就來學生遐，看見睏，給彼得講：「按怎樣？恁會及我警醒半時久啊？41著警醒著祈禱，免得入佇迷惑。心神甘願，若是肉體軟茈。」42第二擺閣去祈禱講：「我的父啊，此個杯若得離開我，的確著我飲伊，就願你的旨意得成。」43閣再來，看見又睏，因為的目睭澀。44離開閣去。第三擺祈禱，也是講許個話。45彼霎閣就近學生，給講：「今通睏來安息啦！時近啦，人子受賣佇罪人的手。46起來！相及行。賣我的人近啦！」47猶講的時，忽然十二個學生的一個猶大來，也有歸陣人攑刀及槌仔，對諸個祭司頭及百姓的長老遐相及來。48賣伊的曾及套暗號，講：「我給伊唚的彼人就是。恁通掠伊。」49即時就近耶穌，講：「拉比，平安」，就直直給伊唚。50耶穌給伊講：「朋友啊，你欲來做的，就做。」許個人就進前，起手掠耶穌。51忽然有及耶穌佇的一人伸手拔刀，刣祭司頭的奴僕，削(siah)去伊一個耳仔。52 耶穌就給伊講：「收你的刀入原位！因為凡若攑刀的，欲對刀死。53抑是你拍算我會求我的父就伊佇此霎欲給我差十二營卡加的天使嗎？54若按呢，就聖經所講，此個代誌的確有的怎樣會應驗啊？」55彼時耶穌給許個人講：「恁攑刀及槌仔出來掠我，親像欲掠賊嗎？我日日坐佇殿內教示人，也恁無掠我。56總是此個事攏成，是欲應驗先知所記載的。」彼時學生攏離開伊走。57掠耶穌的帶伊到祭司頭該亞法的所在；佇遐許個經學士及長老已經聚集。58彼得遠遠隨伊到祭司頭的院，入內面及許個差役相及坐，欲看彼個結局。59諸個祭司頭及全公會尋濫糝的干證攻擊耶穌，愛互伊死。60雖然多多濫糝干證的來，也無得著。後來有二個到，61講：「此人曾講：『我會毀壞上帝的殿，三日就起伊。』」62祭司頭起來，給伊講：「你攏無應嗎？諸個人所干證你的是甚麼？」63若是耶穌靜靜，祭司頭給伊講：「當此個真活上帝，我命令你咒誓來給阮講，你果然是上帝的子基督抑呣是？64耶穌給伊講：「你已經講啦。若是我給恁講，對此霎了後恁欲看見人子坐佇有權能者的大旁，坐天的雲來。」65按呢祭司頭拆裂家己的衫，講：「伊講出僭權(chhiàm-koân)褻瀆(siat-tok)的話，咱猶久欠甚麼干證啊？今恁已經聽見，伊的僭權褻瀆啦。66恁拍算怎樣？」應講：「伊該死。」67就呸涎(phùi-nöa)佇伊的面，用拳頭拇掙(cheng)伊，也有的用手搧(siàn)伊，講：68「基督啊，你是先知，著給阮講拍你的是是誰？」69彼得坐佇外院，有一個女婢近倚伊，講：「你也曾及加利利人耶穌做陣。」70彼得當眾人的面前呣認，講：「我呣知你講甚麼！」71出去，到院門，閣一個女婢看見伊，給佇遐的人講：「此個也曾及拿撒勒人耶穌做陣。」72彼得閣呣認，續咒誓講：「我呣識彼個人。」73有許久，邊仔徛的人近倚，給彼得講：「你實在也是的黨，因為對你的腔口(khiun-kháu)露出。」74伊才咒罵，閣咒誓，講：「我呣識彼個人。」雞就啼。75彼得就記得耶穌的話講：「雞猶未啼，你欲三擺呣認我。」就出去外面大啼哭。
