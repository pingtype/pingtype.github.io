1彼時，耶穌給眾人及伊的學生講：2「經學士及法利賽人坐摩西的位，3所以見若所給恁講的，攏著行來守伊。總是莫得照的所做來行；因為有講，也無行。4用重閣擔的擔，縛來下佇人的肩頭頂，若是家己呣肯用一支指頭仔振動伊。5一切的所做攏是欲互人看才做，因為的佩(pöe)經做卡闊，衫仔裾的鬚做卡長，6愛筵桌裡坐大位，會堂內坐高位，7街市裡互人請安，也互人稱呼拉比。8若是恁莫得互人稱做拉比，因為恁的先生是一個；恁攏是兄弟。9佇地裡也莫得稱人做父，因為恁的父是一個，就是佇天裡的。10也莫得互人稱做先生，因為恁的先生是一個，就是基督。11若是恁中間做大的，欲做恁的差用。12凡若自高的，欲互伊卑微；家己卑微的，欲高升伊。13「恁假好的經學士及法利賽人有災禍啊！因為恁佇人的面前，關密天國，恁家己無入，欲入的人，恁也呣准入。14｛「恁假好的經學士及法利賽人有災禍啊！因為恁僥吞守寡人的家伙，假意長長祈禱。所以欲受罪閣卡重！〔台語羅馬譯本無此節！〕｝15「恁假好的經學士及法利賽人有災禍啊！因為恁遍行水路陸路，互一人入教，既然入，就互伊做地獄的人，比恁加倍。16「恁睛暝做導頭的有災禍啊！恁講：『見若指殿來咒誓的，無事；獨獨見若指殿裡的金來咒誓的，就著守伊。』17恁戇閣睛暝，因為叨落一項卡大？是金？抑是互金成聖的殿啊？18恁亦講：『見若指壇來咒誓的，無事；獨獨見若指壇頂的禮物來咒誓的，就著守伊。』19恁睛暝啊；因為叨落一項卡大？是禮物？抑是互禮物成聖的壇？20所以，人指壇來咒誓，是指壇及見若佇伊頂面的來咒誓；21人指殿來咒誓，是指殿及佇彼內面的來咒誓；22人指天來咒誓，是指上帝的座位及坐佇彼頂面的來咒誓。23「恁假好的經學士及法利賽人有災禍啊！因為恁將薄荷、八角、麻芹(má-khûn)十份抽一份，若是律法的卡對重(tùi-tiöng)的，就是公義、憐憫，及信實，恁就放拺。總是諸個是應該著行的，許個也是呣通放拺。24恁睛暝做導頭的，蚊仔就瀘(lü)起來，駱駝就吞落去。25「恁假好的經學士及法利賽人有災禍啊！因為恁清氣杯盤的外面，若是彼內面貯(tóe)勒索(lek-sek)及放蕩滿滿。26你睛暝的法利賽人啊，代先清氣杯盤的內面，互伊的外面亦會清氣。27「恁假好的經學士及法利賽人有災禍啊！因為恁親像粉白的墓，外面看是娞，若是內面貯死人的骨頭及逐項的污穢滿滿。28按呢，恁外面互人看是義，若是內面就假好及不法滿滿。29「恁假好的經學士及法利賽人有災禍啊！因為恁創先知人的墓，修整義人的墳墓，30亦講：『設使阮佇阮祖的時，就無及in有份佇流先知人的血。』31按呢恁家己干證是做刣先知人者的後裔。32做恁去滿恁祖的份量！33蛇啊，毒蟲的類啊！恁豈會(thái-oe)逃閃地獄的刑罰？34所以我差先知、智識的人，經學士就近恁，有的恁欲刣伊，欲釘伊佇十字架；也有的欲佇恁的會堂用鞭拍伊，對此個城趕逐到彼個城，35致到地上所流義人的血，攏歸佇恁，就是對義人亞伯的血到巴拉加的子撒迦利亞的血，伊是恁所刣佇殿及壇的中間的。36我實在給恁講，諸個事攏欲歸佇此代。」37「耶路撒冷啊，耶路撒冷啊，就是刣死先知人，用石頭擲(tìm)奉差到佇伊的。我偌多擺(jöa-chöe-pái)愛聚集你的子兒，親像雞母聚集伊的雞仔佇翅下，若是恁呣愛。38你看！恁的厝欲拋荒留互恁。39因為我給恁講，今了後，恁無看見我，聽候恁講：『佇主的名來的得著福氣。』」
