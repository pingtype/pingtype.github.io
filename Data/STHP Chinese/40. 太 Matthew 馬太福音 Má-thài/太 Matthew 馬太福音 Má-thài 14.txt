1當彼時，分封的人君希律聽見耶穌的名聲，2就給伊的差用講：「此個就是行洗禮的約翰，伊是對死人中復活，所以有諸個權能對伊顯出。」3因為前希律為著伊的兄弟腓力的某希羅底的緣故，有掠約翰縛(pak)伊，關落監。4因為約翰曾給伊講：「你接納此個婦仁人是不法。」5希律愛刣伊，獨獨驚百姓，因為掠約翰做先知。6抵著希律做生日，希羅底的查某子跳舞佇中間，來互希律歡喜。7對按呢咒誓，允欲照伊所愛求的攏互伊。8伊互老母使唆(sái-sö)，就講：「將行洗禮約翰的頭殼貯(tóe)佇盤裡，就遮(chia)互我。」9王真憂悶，總是為著所咒的誓，閣有同桌的人佇啲，就命令互伊；10差人去監裡刣約翰。11將伊的頭殼貯佇盤裡，來互查某囝仔；伊就捧去互伊的老母。12伊的學生來，收伊的身屍去埋葬，就去給耶穌講。13耶穌聽見，就上船對遐退去曠野，家己住。眾人聽見，就對諸個城步行隨伊。14伊出去，看見歸大陣的人，就憐憫，醫好中間有病的。15日晚晡，學生就近伊，講：「遮(chia)是曠野，閣時已經過，著互眾人四散，通去鄉社買食。」16耶穌給講：「呣免去，恁互食！」17伊講：「阮佇遮只有五個餅，二尾魚。」18伊講：「提來互我。」19就吩咐眾人坐佇草埔，就提彼五個餅，二尾魚，向天來祝謝，擘餅互學生，學生互眾人。20攏食到飽，拾(khioh)所剩的屑仔(sut-à)，滿十二筐(kheng)。21食的人，婦仁人囝仔以外，約略五千。22伊隨(sûui)時迫學生上船，代先過去彼旁，聽候伊四散眾人。23四散眾人了後，就家己上山祈禱。已經暗，只有伊家己佇遐。24彼時船佇海中，互湧搖泏，因為是對頭風。25暝時四更，耶穌對海面行，就近。26學生看見伊行佇海面，就生驚，講：「是怪物！」因為驚，就喉叫。27耶穌連鞭及講話，講：「安恁的心，是我，呣免驚！」28彼得應伊講：「主啊！果然是你，就命令我行水面就近你。」29伊講：「來。」彼得就對船裡落去，行水面，欲就近耶穌；30總是看見風，就驚，啲欲沈落去，就喉叫講：「主啊，救我！」31耶穌隨時伸手牽伊，講：「小信的人，啥事僥疑？」32上船，風就定。33船裡的人拜伊，講：「你真正是上帝的子。」34已經過去，就到革尼撒勒地。35彼位的人識伊，差人去四方，導一切有病的來就近伊，36求伊若使(na-sái)互摸伊的衫仔裾的鬚；見若摸的人齊全(chiâ-chñg)好。
