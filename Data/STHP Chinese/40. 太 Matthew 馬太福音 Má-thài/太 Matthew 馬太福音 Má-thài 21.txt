1行近耶路撒冷，到伯法其及橄欖山的時。2耶穌差二個學生，給講：「恁去對面的鄉社，連鞭會抵著一隻驢縛，有驢仔及伊佇；解開，牽伊來我遮。3若有人給恁講甚麼，就著講：『主欠用伊。』伊連鞭欲送伊來。4此個事成是欲應驗早託先知所講的，講：5著給郇(Sûn)的查某子講：你的王來就近你，溫柔，閣騎驢，及驢所生的驢仔。」6學生去照耶穌所吩咐的去行，7牽驢及驢仔來，將家己的衫舒(chhu)佇頂面，耶穌就上去騎。8眾人中卡多將家己的衫舖佇路裡，有的剉(chhò)樹枝舖佇路裡。9前行後隨的眾人喝(hoah)講：大衛的後裔和散那！佇主的名來的得著謳咾！佇至高的和散那！10伊入耶路撒冷，通城搖泏，講：「此個是誰？」11眾人講：「此個是先知耶穌，對加利利的拿撒勒來的。」12耶穌入上帝的殿，趕出殿內一切買賣的人，捙倒(chhia-to)換錢的人的桌，及賣鴿仔(chín-á)的人的椅，13給講：「有記載講：我的厝欲稱做祈禱的厝，若是恁諸個互伊做賊巢(siü)。」14睛暝的、跛腳的佇殿裡就近耶穌，伊就醫好。15獨獨諸個祭司頭及經學士看見伊所行的奇事，閣看見囝仔佇殿裡喝講：「大衛的後裔和散那！」就受氣，給伊講：「講的，你聽見無？」16耶穌給講：「有。恁豈呣曾讀著彼句，講『對囝仔及食奶者的嘴，你互謳咾的話齊備(chiâu-pi)』嗎？」17就離開，出城到伯大尼，佇遐歇暝。18隔早起，倒來城裡的時，耶穌枵，19看見路邊一欉無花果樹，就倚近去，挽(bán)攏無，只有葉若定，就給樹講：「今了後，你永永無閣結果子。」彼欉無花果樹連鞭枯焦。20學生看了，就奇怪講：「無花果樹怎樣連鞭枯焦？」21耶穌應講：「我實在給恁講，恁若有信無僥疑，呣若此號行佇無花果樹的事恁會行，就若對此個山講：『著徙去落海！』亦欲成。22閣祈禱的時，見若恁所求的，信就得著。」23耶穌入殿，教示人的時，諸個祭司頭及百姓的長老就近伊講：「你用甚麼權行諸個事？閣是誰互你此個權？」24耶穌應講：「我亦有一句話欲問恁，恁若給我講，我才欲給恁講我用甚麼權行諸個事。25約翰的洗禮是對叨落來？是對天？抑是對人？」私奇(su-khia)議論講：「若講『對天』，伊欲給咱講：『按呢，恁啥事呣信伊？』26若講『對人』，咱又驚百姓，攏掠約翰做先知。」27就應耶穌講：「阮呣知。」伊就給講：「我亦無欲給恁講我是用甚麼權行諸個事，總是恁拍算怎樣？」28「人有二個子。就近彼個頭一個講：『子啊，今仔日去葡萄園做工。』29應講：『我呣』，後來反悔，就去。30閣就近第二個亦按呢講。應講：『主啊，我欲』，就竟然無去。31此二個叨落一個行老父的意思啊？」講：「頭一個。」耶穌給講：「我實在給恁講，諸個抽餉的及娼妓代先恁入上帝的國。32因為約翰佇義的路就近恁，恁無信伊；抽餉的及娼妓就信伊，閣恁看了亦無反悔去信伊。」33「閣聽一個譬喻：有一個家主栽一園葡萄，用籬笆圍伊，內面開酒窟，起一個守更樓租互佃戶(tiän-hö.)，就去別所在。34收果子時欲到，就差伊的奴僕就近佃戶(tiän-hö)收伊的果子。35佃戶掠伊的奴僕，一個拍，一個刣，一個用石頭擲。36閣差別個奴僕，比前卡多；猶原按呢款待。37後來差伊的子就近，想講：『欲尊敬我的子。』38若是佃戶看見彼個子，就相及講：『此個是伊的後嗣。來，給伊刣死，通得伊的業。39就掠伊，捙(chhia)伊出園外，害死伊。40今園主若到欲怎樣來辦諸個佃戶？」41給伊講：「伊欲用惡報來滅諸個惡人，將葡萄園租別個佃戶，就是照時納果子的。」42耶穌對講：「經裡所記載：師傅所棄拺的石成做厝角頭的石。這是主所成的，咱的目睭看做奇怪。恁豈未讀嗎？43所以我給恁講，上帝的國欲對恁搶去，來賞賜結伊的果子的百姓。44閣跋倒佇此塊石頂的，欲破糊糊；互此塊石壓(teh)佇伊頂面的，欲幼末末(iù-boåh-boåh)。」45諸個祭司頭及法利賽人聽見伊的譬喻，知伊所講的是指。46就愛欲掠伊，若是驚眾人，因為眾人掠伊做先知。
