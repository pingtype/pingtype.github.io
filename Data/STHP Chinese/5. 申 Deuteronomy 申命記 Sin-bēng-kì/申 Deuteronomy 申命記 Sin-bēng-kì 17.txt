1「見有破相，抑是有甚麼歹樣的牛羊，你呣通祭獻耶和華──你的上帝，因為這是耶和華──你的上帝所厭惡的。2「佇恁中間，佇耶和華──你上帝所賞賜你許個城的中間，若抵著有人，或是男或是女，行耶和華──你上帝所看做歹的，違背伊的約，3去服事別個上帝來敬拜伊，或是日、或是月，抑是天頂的萬象，是我所未曾命令的；4若有人給你講，你也已經聽見，就著詳細探聽，看啊！果然(kó-jiân)有影，實在有此個可惡的事行佇以色列中，5你著將行此個歹代的查甫人抑是婦仁人拖到城門外，用石頭擲彼個查甫人抑是婦仁人互伊死。6著憑二個干證抑是三個干證的嘴，應該死者著互伊死；若憑一人的嘴做干證就呣通互伊死。7干證者著做頭下手擲伊，然後眾百姓也下手互伊死。按呢，就對恁中間除去彼個歹。8「你城門內若有冤家的事，或是因為流血，或是因為相告，或是因為相拍，是你所曉得斷的，你就著起來，去耶和華──你上帝所欲揀的所在。9見祭司利未人，及當時的審判官，來問，欲將判詞指示你。10佇耶和華所欲揀的所在指示你的判詞，你著照按呢行，見所教示你的著執守來行伊。11著照所欲教示你法度的宗旨，也著照所給你講的判斷來行；所指示你的判詞，你呣通偏左偏右。12若有人自專行呣聽祭司，就是佇遐徛啲來服事耶和華──你的上帝的，抑是呣聽審判官，就著互彼人死；按呢，你就對以色列中除去彼個歹。13百姓欲攏聽見來驚，無閣自專行。」14「你到耶和華──你上帝所賞賜你的地，得著彼所在來徛起的時，若講：『我欲設立王做我的頭，親像我四圍的列國一樣。』15你的確著設立耶和華──你上帝所揀的人做王，做你的頭。對你的兄弟中設立一人做王，做你的頭；外國人呣是你的兄弟的，你呣通設立做你的頭。16總是王呣通為著家己加添多多隻馬，也呣通為著欲加添卡多隻馬，互百姓倒去埃及，因為耶和華曾命令恁講：『恁莫閣對彼條路倒去。』17伊也呣通為家己娶多多后妃，驚了伊的心悖謬；伊也呣通為本身積聚多多金銀。18伊坐伊的國位的時，著用一本冊抄寫此個律法，著對彼本存佇祭司利未人的面前的來抄伊，19彼本著下佇伊遐，一世人著讀伊，通學習敬畏耶和華──伊的上帝，著執守此個律法一切的話及諸個律例來行伊，20免得伊自高來看輕兄弟，閣免得伊偏左偏右，來離開此個誡命。通互伊及伊的子孫佇以色列中，國位久長。」
