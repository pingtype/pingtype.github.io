1「咱就越轉身，上巴珊的路去。巴珊王及伊的眾百姓攏出來抵敵咱，就佇以得來交戰。2耶和華給我講：『莫得驚伊！因為我已經將伊及伊的眾百姓，及伊的地，攏交佇你的手；你著款待伊親像款待踮佇希實本的亞摩利王西宏一樣。』3對彼霎耶和華──咱的上帝也將巴珊王噩(go̍k)及伊的眾百姓攏交佇咱的手；咱就拍死，無留一個。4彼時，咱取伊所有的城，無一個城無互咱取伊，共六十個城。這是亞珥歌伯的全境，就是噩(go̍k)的國佇巴珊的。5諸個攏是堅固的城，有高的牆，有門有楗。諸個以外猶有多多無城牆的埠頭(po͘-thâu)。6咱一盡滅，親像前款待希實本王西宏一樣，滅有人徛起的城，連婦仁人及囝仔；7獨獨一切的精牲及城中的贓物，咱攏取來做家己的路用。8彼時，咱對約但彼旁二個亞摩利王的手搶伊的地，對亞嫩的山谷到黑門山（9此個黑門，西頓人稱伊做西連，亞摩利人稱伊做示尼珥），10咱搶平洋逐個城、基列全地、巴珊全地，直到撒迦及以得來，攏是巴珊王噩國內的城。（11利乏音人所留的只有剩巴珊王噩。看啊！伊的眠床是鐵的眠床，長九肘，闊四肘，攏是用人的肘做扮。現今豈呣是佇亞捫人的拉巴嗎？）」12「彼時，咱得著此個地。對亞嫩山谷邊的亞羅珥起，以及基列山地的一半，及其中的城，我攏互流便人及迦得人。13基列其餘的地及巴珊全地，噩的國，我互瑪拿西的半支派。亞珥歌伯全地、巴珊全地；這叫做利乏音人的地。14瑪拿西的子睚珥佔亞珥歌伯全境，直到基述人及瑪迦人的交界，就照家己的名稱巴珊地做哈倭特睚珥，到今仔日。15我閣將基列互瑪吉。16對基列到亞嫩的山谷，用山谷做界，直到亞捫人交界的雅博河，我將這互流便人及迦得人，17閣將亞拉巴及倚近約但河的地，對基尼烈直到亞拉巴的海，就是鹽海，以及毗斯迦山腳東邊的地，攏互。18「彼時，我吩咐恁講：『耶和華──恁的上帝已經將此個地互恁做業；恁中間會交戰的攏著帶軍器，佇恁的兄弟以色列人的面前過去。19總是恁的某、恁的囝仔、恁的精牲（我知恁的精牲真多）通踮佇我所互恁逐個城。20到耶和華賞賜平安互恁的兄弟，親像已經賞賜恁一樣，閣也得著耶和華──恁的上帝，用約但彼旁的地賞賜，然後恁逐人通倒來我賞賜恁做業的地。』21彼時我吩咐約書亞講：『你親目看見耶和華──你的上帝對此二個王所行一切的事；耶和華也欲對恁所欲過去的逐國按呢行。22恁莫得驚，因為替恁交戰的是耶和華──恁的上帝。』」23「彼時，我懇求耶和華講：24『主耶和華啊，你已經起頭顯出你的大威嚴及你的大氣力佇你的奴僕。因為佇天裡，佇地裡，猶有甚麼上帝會行親像你所行的、閣親像你的大權能啊？25求你容允我過去，看約但河彼旁媠的地，彼個媠的山地及黎巴嫩。』26總是耶和華因為恁的緣故受氣我，呣聽我，耶和華對我講：『按呢你夠額啦！你莫得閣對我提起此個事。27你著上毗斯迦的山頂，攑目向西、向北、向南、向東親目看，因為你決斷會過此個約但河。28總是你著吩咐約書亞，互伊壯膽堅固；因為伊欲佇此個百姓的面前過去，互承接你所欲看見的地。』29對按呢咱踮佇伯毗珥對面的山谷中。」
