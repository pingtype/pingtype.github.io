1「耶和華──你的上帝將來剪除許個國，就是耶和華──你的上帝用的地賞賜你的，你承接來徛起的城及的厝，2彼時你就著佇耶和華──你上帝賞賜你做業的地給伊分別三個城。3著將耶和華──你上帝所賞賜你承接界內的地分做三區；閣給伊開路，互許個刣人的，攏通走去遐。4「刣死人的走去遐就通得著活，彼個例就是按呢：見若平素無結怨，錯誤來刣死伊的厝邊，5就是親像人及伊的厝邊去樹林欲剉樹木，手攑斧頭一下剉，欲剉彼個樹，斧頭肉(lut)去，傷著伊的厝邊，致到死，此個人著走到許個城的一個，就通活啲，6免得報人命的，當伊心火的時追趇刣人的人，因為路真遠趇著，就刣死伊；其實伊呣應該死，因為平時伊無怨恨伊。7所以我命令你講，著給伊分別三個城。8耶和華──你的上帝若照伊對你的列祖所咒誓的開闊你的境界，將所應允賞賜你的列祖的全地互你，9我今仔日所命令你一切的誡命你若執守來行伊，疼耶和華──你的上帝，常常行伊許個道路，就佇此三個城以外，著閣為家己加設三個城，10免得無罪的血流佇耶和華──你上帝所賞賜你做業的地，致到流血的罪歸佇你。11「總是人若怨恨伊的厝邊，匿啲起來拍伊，傷害伊到死，就走到許個城的一個，12伊的城的長老就著差人，對遐帶伊出來，交佇報人命的人的手，互伊死。13你的目睭呣通可憐伊，佇以色列中著除去無罪的血，互你通得著福氣。」14「佇耶和華──你上帝所賞賜你承接的地，呣通移徙厝邊的界址，彼個是前的人所祀佇你續接的業的內面的。」15「干單一人通起來干證人甚麼歹，甚麼罪，就是伊見所犯的罪，的確著憑二個干證的人的嘴，抑是三個干證的人的嘴才通定伊的案。16若有濫糝干證的起來攻擊某人，干證伊行歹，17就此二個相諍的人著徛佇耶和華的面前，及當時的祭司，及審判官的面前，18審判官著詳細查問，看啊！若做干證的人果然是假干證，用假干證欲害伊的兄弟，19恁就著款待伊親像伊想欲款待伊的兄弟的。按呢，對恁中間除去彼個歹。20其餘的人聽見攏欲驚，就佇恁中間無閣行此號歹。21你的目睭呣通可憐伊，著用命賠命，目睭賠目睭，嘴齒賠嘴齒，手賠手，腳賠腳。」
