1摩西及以色列諸個長老命令百姓講：「恁著守我今仔日所命令恁一切的誡命。2恁過約但，到耶和華──你上帝所賞賜你的地，彼日著徛幾塊大石，用灰抹伊，3你已經過去，著寫此個律法一切的話佇彼頂面，通互你入去耶和華──你的上帝所賞賜你的地，就是流奶及蜜的地，照耶和華──你列祖的上帝所應允你的。4恁已經過約但，就著佇以巴路山徛我今仔日所命令恁許個石，用灰抹伊。5佇遐著為耶和華──你的上帝起一座壇；就是石的壇佇彼頂面呣通動著鐵器。6著用無過拍的石起耶和華──你上帝的壇，7佇彼頂面著獻燒祭互耶和華──你的上帝。閣著獻謝恩祭，也佇遐食，佇耶和華──你上帝的面前歡喜。8你著將此個律法一切的話寫明佇許個石裡。」9摩西及祭司利未人吩咐以色列眾人講：「以色列啊，著靜靜來聽。今仔日你成做耶和華──你上帝的百姓。10所以著聽趁耶和華──你上帝的話，行伊的誡命律例，就是我今仔日所命令你的。」11當彼日，摩西命令百姓講：12「恁過約但了後，西緬、利未、猶大、以薩迦、約瑟、便雅憫諸個支派著徛佇基利心山來祝福百姓。13 流便、迦得、亞設、西布倫、但、拿弗他利諸個支派著徛佇以巴路山來宣佈咒詛。14利未人著大聲對以色列眾人講：15「『見若人製造偶像，刻的，抑是鑄的，耶和華所厭惡的，就是師傅的手所做的，祀佇暗靜的所在，彼人著受咒詛！』百姓攏著應講：『阿們！』16「『看輕老父抑是老母的，著受咒詛！』百姓攏著講：『阿們！』17「『移徙厝邊的界址的，著受咒詛！』百姓攏著講：『阿們！』18「『互睛暝人行呣著路的，著受咒詛！』百姓攏著講：『阿們！』19「『審判來冤枉出外人及孤兒寡婦的，著受咒詛！』百姓攏著講：『阿們！』20「『及老父的後某同房的，著受咒詛！因為伊有掀開伊的老父的衫仔裾。』百姓攏著講：『阿們！』21「『無論及甚麼獸交合的，著受咒詛！』百姓攏著講：『阿們！』22「『人及像父的姊妹，抑是像母的姊妹同房，彼人著受咒詛！』百姓攏著講：『阿們！』23「『及丈姆同房的，著受咒詛！』百姓攏著講：『阿們！』24「『暗靜拍死厝邊的，著受咒詛！』百姓攏著講：『阿們！』25「『受賄賂來害死無罪的人的，著受咒詛！』百姓攏著講：『阿們！』26「『無堅守諸個律法的話來行的，著受咒詛！』百姓攏著講：『阿們！』」
