1「諸個代誌就是我所排列佇你的面前的祝福及咒詛將來到佇你；你佇耶和華──你上帝所趕你到的列國中，你的心記得伊；2你及你的子孫若盡心盡性歸向耶和華──你的上帝，聽趁伊的話，照我今仔日一切所命令你的；3就耶和華──你的上帝欲互你受掠的人倒轉來，欲憐憫你；欲倒轉來聚集，你對耶和華──你上帝所四散你到的列國來。4你受趕逐的，若有佇天邊的，耶和華──你的上帝也欲對遐聚集你帶你對遐倒來。5耶和華──你的上帝欲導你入你的列祖所承接的地，你也承接伊；伊也欲好款待你，互你的人額加添比你的列祖卡多。6耶和華──你的上帝欲佇你的心及你的後裔的心行割禮，互你盡心盡性疼耶和華──你的上帝，互你通得著活。7耶和華──你的上帝欲將這一切的咒詛下佇你的對敵及怨恨你、窘迫你的人的身上。8你欲倒轉聽趁耶和華的話，行伊一切的誡命，就是我今仔日所命令你的。9你若聽趁耶和華──你上帝的話，執守此個律法所記的誡命律例，閣盡心盡性歸向耶和華──你的上帝，耶和華──你的上帝欲互你的手所做一切的事，及你的身軀所生的，精牲所出的，土地所出的，充足有剩；因為耶和華欲閣歡喜你，賜福你，親像前歡喜你的列祖一樣。10（見申30:9）。11「因為我今仔日所命令你的誡命呣是你所做到的，也無佇遠遠；12呣是佇天裡，致到你講：『是誰為阮上天帶來阮遮，互阮聽來行伊啊？』13也呣是佇海外，致到你講：『是誰為阮過海帶來阮遮，互阮聽來行伊啊？』14此個話及你真近，就是佇你的嘴佇你的心，互你通來行伊。15「看啊，我今仔日有用活及福氣，死及災禍，排列佇你的面前。16就是我今仔日命令你疼耶和華──你的上帝，行伊的道路，守伊的誡命、律例、法度，互你通活啲，加添人額，耶和華──你上帝就欲佇你所欲入去承接的地賜福你。17設使你的心悖謬，呣聽趁，閣受誘惑去敬拜別個上帝服事伊，18我今仔日就明明給恁講，恁的確欲滅無；佇你過約但入去承接的地，你的日子會久長。19我今仔日叫天叫地對恁做干證；我用生死祝福咒詛排列佇你的面前，所以你著揀活命，互你及你的後裔攏會活啲；20來疼耶和華──你的上帝，聽伊的話，結聯佇伊；因為伊是你的活命，你的日子久長也在佇伊。互你通徛起佇耶和華對你的列祖亞伯拉罕、以撒、雅各咒誓所欲賞賜的地。」
