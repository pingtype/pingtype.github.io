1「逐擺到七年的路尾，你著行解放。2解放的例就是按呢：凡若債主借厝邊的著解放；呣通對你的厝邊及兄弟追討，因為耶和華的解放已經宣佈啦。3若是外國人，你通給伊追討所欠的；獨獨你的物佇你的兄弟的，你的手著解放伊。4（見申15:4）。5你若留心聽耶和華──你上帝的話，執守來行我今仔日所命令你這一切的誡命，就欲佇恁中間無喪鄉人（因為佇耶和華──你的上帝所賞賜你做業的地，耶和華欲大大賜福你。）6因為耶和華──你的上帝欲照伊所應允賜福你。你欲借互多多國，也你呣免借；你欲管轄多多國，也管轄你。7「佇耶和華──你的上帝所賞賜你的地，若佇你一個城門內，你的兄弟中有一個喪鄉人及你佇啲，就呣通對你喪鄉的兄弟硬你的心、勼(kiu)你的手。8的確著對伊開你的手，照伊所欠用的借伊，補伊的無夠。9你著家己謹慎，驚了你心內有歹念頭，講：『第七年解放的年近啦』，你就眥你喪鄉的兄弟，攏呣互伊，致到伊為著你求叫耶和華，你就有罪。10你的確著互伊，互伊的時心內呣通煩惱；因為對此個事耶和華──你的上帝欲佇你一切所行的，及你的手所做的，賜福你。11因為佇彼所在喪鄉人永斷；所以我命令你講：『佇你的境內的確著對你的兄弟喪鄉的欠缺的來開你的手。』」12「你的兄弟中，若有一個希伯來的查甫人抑是希伯來的查某人賣互你，服事你六年，到第七年就解放伊去自由。13你解放伊去自由的時，呣通互伊空手去，14著對你的羊群、五穀場、酒窟中多多互伊；照耶和華──你上帝所賜福你的，來互伊。15著記得你佇埃及地做奴才，耶和華──你的上帝救贖你；因為按呢，我今仔日命令你此個事。16伊若對你講：『我無欲離開你』，因為伊疼你及你的家眷，閣因為踮你遐徛真好，17你著用鑽仔(chǹg-á)對門裡貫(kǹg)伊的耳仔，伊就永永做你的奴僕。你款待你的女婢也是按呢。18你解放伊去自由的時，呣通掠做剋虧，因為伊服事你六年，比倩工的重倍值。耶和華──你的上帝欲佇你所做一切的事賜福你。」19「見若牛群羊群頭水生的，公的，你著分別做聖，歸互耶和華──你的上帝。牛群頭水生的，呣通做工；羊群頭水生的，呣通剪伊的毛。20你及你的家眷，逐年著食伊佇耶和華──你上帝的面前，就是佇耶和華所欲揀的所在。21若有破相的、或是跛腳、或是睛暝，無論有甚麼歹的破相，攏呣通做祭獻互耶和華──你的上帝；22通佇你的門內食伊；無清氣及清氣的人攏通，親像食羚羊及鹿一樣；23獨獨呣通食伊的血；著傾(piàⁿ)佇地裡，親像傾水一樣。」
