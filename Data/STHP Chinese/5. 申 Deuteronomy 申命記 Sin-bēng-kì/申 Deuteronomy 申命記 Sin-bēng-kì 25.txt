1「人若有冤家來對訊，官府判斷伊就著定義人做義，定歹人做歹。2歹人若應該受拍，審判官著互伊仆佇地裡，佇伊的面前照伊的罪，照數額拍伊。3獨獨通拍伊四十下，呣通過數額；若過數額，拍伊卡多下就你的兄弟互你看輕。4「牛碖五穀，呣通籠伊的嘴。」5「兄弟相及徛起，其中若一個死，無子，死人的某呣通嫁外人，伊丈夫的小弟著入去伊遐，娶伊做某，來盡小叔的本份。6伊所生的大子，著續接死的兄的名份，免得伊的名佇以色列中消滅。7彼人若呣願意娶伊的兄嫂，伊的兄嫂就著到城門的長老遐，講：『我的丈夫的小弟呣肯佇以色列中給伊的兄傳一個名字，無欲給我盡小叔的本份。』8伊城內的長老就著叫伊來給伊講，伊若執意講：『我無欲娶伊』，9伊的兄嫂就著佇長老的面前就近伊，褪彼人腳裡的鞋，呸涎佇伊的面，講：『見若無欲為著兄建立伊的家的著按呢款待伊。』10佇以色列中，伊的名欲稱做褪鞋者的家。」11「若有二人相拍，其中一人的某近倚來，欲救伊的丈夫脫離拍伊的人的手，伸手擒住彼人的下體，12就著斬斷婦仁人的手，目睭呣通可憐伊。13「你的袋仔內呣通有二樣的秤子，有粒大有粒細。14厝內呣通有二樣的升斗，有的大有的細。15著用準準公平的秤子，準準公平的升、斗。通互你佇耶和華──你上帝所賞賜的地食長歲壽。16因為見若行諸個代誌及行不義的，攏是耶和華──你上帝所厭惡的。」17「你著記得恁出埃及的時，亞瑪力人佇路裡所款待你的。18伊佇路裡抵著你，當你困苦厭倦的時，有怎樣拍你後隊就是佇你後面的軟弱的，伊也無驚畏上帝。19所以到耶和華──你上帝救你脫離四圍攏總的對敵，佇耶和華──你上帝賞賜你做業的地得著平安。彼時，你著將亞瑪力的名字對天下擦消，呣通記得。」
