1所羅門起家己的厝，十三年久厝才起好；2閣起黎巴嫩樹林的厝，長一百肘(tiú,)，闊五十肘，高三十肘，有柏香柴的柱四鑆(chōa)，柱頂有柏香柴的楹(îⁿ)。3頂面用柏香柴蓋伊，蓋佇四十五支柱頂(thiāu-téng)的楹(îⁿ)，每鑆(chōa)十五支柱。4閣有窗門三鑆，窗及窗相對，三鑆攏是按呢。5諸個門及門豎是用柴做的攏是四方，有窗門三鑆，窗及窗相對，三鑆攏是按呢。6閣起有柱的兩廊，長五十肘，闊三十肘；佇的頭前閣有兩廊，佇的頭前有柱及戶椗(hō͘-tēng)。7閣起座位的廊就是審判的廊，通佇遐審判，此個廊對地板到天羅板用柏香柴蓋。8所羅門家己所欲徛的厝；另外有一間院佇廊的內面起造的法相同。所羅門娶法老的查某子，也給伊起一間厝，及此個廊相同。9起諸個攏是用寶貝的石，照寸尺來拍好的石，內外用鋸仔鋸的；對地基到簾簷(nî-chîⁿ)，對外面到大院(tōa-īⁿ)，攏是按呢。10地基是貴氣的石是大塊石，有十肘的石，有八肘的石；11頂面有貴氣的石照寸尺拍好的石，也有柏香柴。12大院周圍有拍好的石三勻、柏香柴一勻，攏親像耶和華殿的內院及殿的廊。13所羅門王差人對推羅帶戶蘭來。14伊是拿弗他利支派中一個守寡人的子，伊的老父是推羅人，是拍銅師傅。戶蘭有智慧、聰明、本事滿滿，拍逐項的銅器。伊來所羅門王遐，做伊一切的工。15伊製造二支銅柱，每支高十八肘，柱的周圍十二肘；16閣用銅來鑄(chù)二個柱枓(thiāu-táu)下佇柱頂，此個柱枓(thiāu-táu)高五肘，彼個柱枓高也五肘。17柱頂的柱枓有刺一目一目的網仔及一環一環的鍊仔，此個柱枓有七個，彼個柱枓也有七個。18伊造柱佇一個網仔的頂面的四圍有石榴二鑆，用伊來遮蓋柱頂的柱枓，彼個柱枓也是按呢。19廊的內面柱頂的柱枓，有刻百合花四肘。20二支柱頂近網仔邊肨(phòng)圓的所在有柱枓，閣有石榴二百粒佇第二個柱枓，逐鑆圍伊。21伊徛(khiā)二支柱佇殿的兩廊：徛佇正旁的，名叫雅斤；徛佇倒旁的，名叫波阿斯。22佇柱頂刻百合花。按呢，造柱(chō-thiāu)的工就明白。23伊閣鑄一個銅海，款式是圓的，高五肘，對此旁到彼旁十肘，周圍三十肘。24佇伊的墘(kîⁿ)的下面，有匏仔(pû-á)的款圍伊；每肘十粒，來圍彼個銅海，匏仔有二鑆，鑄(chù)銅海的時續鑄的。25銅海靠佇十二隻銅牛的頂面：三隻向北，三隻向西，三隻向南，三隻向東；銅海下佇牛的頂面，牛尾向內面。26銅海厚一巴掌(pa-chiúⁿ)的闊，伊的墘( îⁿ)親像杯的墘(kîⁿ)，親像百合花，通貯(tóe)二千罷特(pà-te̍k)。27伊用銅創十個座，每座長四肘，闊四肘，高三肘。28逐個座的款式是按呢：攏有隔堵，伊的堵佇角的所在相接，29佇伊的角相接的所在，堵的頂面有獅及牛，及兵；佇角相接的所在的頂面有小座，獅及牛的下面有垂(sûi)古簷(kó͘-chîⁿ)窗的鬚。30逐個座有四個銅輪及銅的軸心。伊的四腳各有架，架鑄佇盆的下面，逐個邊仔有古簷窗的鬚。31伊的嘴佇枓的內面向頂一肘，伊的嘴是圓的，親像小座的款式，一肘半，佇伊的嘴有雕刻，伊的堵是四方的，呣是圓的。32四個輪佇堵的下面，輪的軸心及座相連，逐個輪高一肘半。33輪的款親像車輪的款；伊的軸心(te̍k-sim)、伊的外環( gōa-khoân)、伊的軹(chí)、伊的內環攏是鑄(chù)的。34座的四角有四個架，架及座連做一個。35座的頂面有圓的緣，高半肘；座的頂面有伊的托(thuh)及伊的堵(tó͘)，攏及座連做一個。36伊的托的板及伊的堵的頂面，伊刻兵、及獅，及棗樹，照伊的空位，四圍有結(kat)古簷(kó͘-chîⁿ)窗的鬚。37伊照按呢創十個座，的鑄法、寸尺、款式，攏相同。38閣造銅盆十個，每盆通貯四十罷特。逐個盆直徑四肘，十個座的頂面，逐個座下一個盆。39許個座五個下佇殿的正旁，五個下佇殿的倒旁；閣用銅海下佇殿的正旁，佇東勢的南旁。40戶蘭閣創盆(chhòng-phûn)、托仔(thuh-á)，及盤。對按呢，戶蘭為著所羅門王做完耶和華殿一切的工。41就是：二支柱及柱頂的柱枓的二粒球；以及蓋佇柱頂柱枓的球二個網；42為著二個網做四百粒石榴，一個網有二鑆的石榴，來蓋柱頂柱枓的二粒球；43十個座及座頂十個盆(phûn)；44銅海一個及銅海下面十二隻牛；45盆、托仔、盤。諸個一切攏是戶蘭為所羅門王做耶和華殿的器具，攏用光明的銅來做的，46王佇約但的平洋、佇疏割及撒拉但的中間佇粘土(liâm-thô͘)的地鑄成(chù-chiâⁿ)的。47諸個一切的器具所羅門攏無過秤(chhìn)；因為極其多，銅的輕重也得通知。48所羅門也做耶和華殿內一切的器具，就是金壇及排列餅的桌用金做的；49後殿的頭前的燈台：正旁五個，倒旁五個，攏用好金做的，伊的花、伊的燈、伊的鉗，用金做的，50伊的杯、伊的剪刀、伊的碗、伊的匙、伊的火鼎，是用好金做的，閣有門臼，就是後殿、至聖所的門臼，及彼個厝，前殿的門臼，攏用金做的。51按呢，所羅門王做完耶和華殿一切的工，所羅門將伊的老父大衛所獻的物帶入去，銀金及器具下佇耶和華殿的府庫。
