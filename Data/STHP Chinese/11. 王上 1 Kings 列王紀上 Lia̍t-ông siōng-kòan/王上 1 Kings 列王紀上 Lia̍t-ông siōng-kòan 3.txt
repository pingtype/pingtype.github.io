1所羅門及埃及王法老結親，娶法老的查某子做某，帶伊入大衛城，聽候伊起家己的厝及耶和華的殿，以及耶路撒冷四圍的城牆完工。2當時，猶未有為耶和華的名起殿，所以百姓猶原佇山頭壇獻祭。3所羅門疼耶和華，行伊的老父大衛的法律，獨獨佇山頭壇獻祭燒香。4王去基遍獻祭；因為佇遐有極大的山頭壇，所羅門佇壇頂獻燒祭的精牲一千隻。5佇基遍，暝時佇夢中，耶和華對所羅門出現，上帝講：「你愛我賞賜你甚麼？通對我求。」6所羅門講：「你曾施大恩互你的奴僕──我的父大衛照伊用誠實、公義、正直的心及你佇啲，行佇你的面前，你也給伊留此個大恩典，就是賞賜伊一個子坐伊的位，親像今仔日按呢。7耶和華──我的上帝啊，今你互你的奴僕續接我的老父大衛做王；總是我是囝仔，呣知著怎樣出入。8你的奴僕踮佇你所揀的百姓中，諸個百姓多到算得，也算了。9求你賞賜你的奴僕智慧的心，通判斷你的百姓，來分別好歹。因為是誰會判斷你即多的百姓啊？」10因為所羅門求這，主歡喜伊的話。11上帝對伊講：「你既然求這，無為家己求歲壽、無為家己求好額，也無求滅絕你的對敵的生命，單單為家己求智慧通分別審判的理，12看啊，我照你的話來做，我賞賜你聰明智慧的心，致到你以前無人親像你，你以後也無有人起來親像你。13你所無求的，我也互你，就是好額、尊貴，互你佇世間的日子，列王無一個會比得你。14你若行我的道路，守我的律例、及我的誡命，學你的老父大衛所行的，我就欲互你長歲壽。」15所羅門睏醒，知是眠夢。就去耶路撒冷，徛佇耶和華的約櫃前，獻燒祭及謝恩祭，閣為著伊許個人臣排設筵席。16有一日，二個妓女來王遐，徛佇王的面前。17一個婦仁人講：「我的主啊，我及此個婦仁人相及住一間厝；我及伊佇厝內生一個子。18我生子了後第三日，此個婦仁人也生囝仔。阮相及徛起，除阮二人以外，厝內無別人及阮佇啲。19暝時，此個婦仁人的子死，因為伊睏的時壓著(teh-tio̍h)伊。20伊半暝起來，趁你的女婢啲睏，對我的身邊抱我的囝仔去，下佇伊的胸前，將伊的死囝仔下佇我的胸前。21天欲光的時，我起來欲互我的囝仔食奶，無拍算，囝仔已經死；到天光，我詳細看，呣是我所生的子。」22彼個婦仁人講：「無，活的是我的子，死的是你的子。」此個婦仁人講：「無，死的是你的子，活的是我的子。」佇王的面前按呢相諍。23王講：「此個婦仁人講『活的子是我的，死的子是你的』，彼個婦仁人講『無，死的子是你的，活的子是我的』」，24王講：「給我攑刀來！」就攑刀到王的面前。25王講：「將活的囝仔破做二旁，一旁互彼個，一旁互此個。」26活的囝仔的老母為著家己的子，心親像火啲，就對王講：「我的主啊，將活的子互彼個婦仁人，千萬呣通互伊死！」彼個婦仁人講：「此個囝仔莫得歸你，也莫得歸我，破伊，通！」27王應講：「將活的囝仔互此個婦仁人，千萬呣通刣伊；因為伊實在是伊的老母。」28以色列眾人聽見王所判斷的案，就攏敬畏伊；因為看見伊的心內有上帝的智慧，來判斷。
