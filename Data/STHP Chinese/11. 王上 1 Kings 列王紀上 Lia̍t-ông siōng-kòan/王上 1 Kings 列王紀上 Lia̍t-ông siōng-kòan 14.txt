1彼時，耶羅波安的子亞比雅破病。2耶羅波安對伊的某講：「你起來改裝，互人呣知你是耶羅波安的某，去示羅，佇遐有先知亞希雅。伊論到我講，欲做此個百姓的王。3今你的手著帶十塊麵包(mī-pau)，及幾若塊冇冇(phò-phò)的餅，及一矸(kan)蜜，去見伊，伊欲給你講，子會怎樣。」4耶羅波安的某就照按呢行，起來去示羅，來到亞希雅的家。亞希雅因為年老，目睭柴柴boe看見。5耶和華給亞希雅講：「看啊，耶羅波安的某來，欲為著伊的子來問你，因為伊有破病，你著按呢按呢給伊講。伊入來的時欲妝做別個婦仁人。」6伊抵仔入門，亞希雅聽見伊的腳步聲，就講：「耶羅波安的某啊，入來！你啥事妝做別個婦仁人啊？我奉差報你歹消息。7你倒去給耶羅波安講：『耶和華──以色列的上帝按呢講：我既然對百姓中舉起你，設立你做我的百姓以色列的君王，8對大衛家拆裂國賞賜你，總是你無親像我的奴僕大衛，遵守我的誡命，一心隨我，專務行我看做正直的事。9你竟然行歹，贏過一切佇你以前的，因為你為家己造別個上帝，及鑄(chù)的偶像(ngó͘-siōng)，激我的受氣，棄拺我佇你的尻脊後。10因為按呢，我欲互災禍臨到耶羅波安的家，我欲剪除屬耶羅波安的查甫丁，無論受拘束的、抑是自由的佇以色列，也欲一盡除耶羅波安的家，親像人除糞埽(pùn-sò)到一盡了。11見屬耶羅波安的人，死佇城內的，狗欲食伊，死佇田野的，空中的鳥欲食伊。因為耶和華已經講啦。』12今你起來倒去你的家！你的腳一下入城，子就死。13以色列眾人欲啼哭伊，埋葬伊。因為屬耶羅波安的人，只有伊得著入墓；因為佇耶羅波安的家中，只有伊向耶和華──以色列的上帝顯出好事。14耶和華欲為家己興起一個王管理以色列。佇彼日，伊欲剪除耶羅波安的家；甚麼時啊？此霎就是。15因為耶和華欲拍以色列人，親像水中的蘆葦啲搖一樣；閣欲拔出以色列的根佇伊所賞賜列祖的好地，四散佇大河彼旁；因為造的亞舍拉，激耶和華的受氣。16因為耶羅波安的罪，就是伊本身所犯的罪，閣互以色列人犯罪，所以耶和華欲棄拺以色列。」17耶羅波安的某起身倒去，到得撒，抵仔到厝的戶椗，子就死。18以色列眾人埋葬伊，為伊啼哭，照耶和華託伊的奴僕先知亞希雅所講的話。19耶羅波安其餘的事，伊怎樣交戰，怎樣做王，攏寫佇以色列列王的記錄。20耶羅波安做王共二十二年，就及伊的列祖相及睏。伊的子拿答續接伊做王。21所羅門的子羅波安佇猶大做王。羅波安坐位的時四十一歲，佇耶路撒冷，就是耶和華對以色列眾支派中所揀安置伊的名的城，做王十七年。伊的老母名叫拿瑪，是亞捫人。22猶大國行耶和華所看做歹的事，對伊所行的罪激動伊痛恨，比列祖所做閣卡歹。23因為佇逐個高山，逐欉青翠的樹腳起壇，創柱像及亞舍拉。24國內也有孌童(loân-tông)。耶和華佇以色列人的面前所趕出的列國，就學許個國一切可惡的事來行。25羅波安王五年，埃及王示撒上來攻擊耶路撒冷，26搶耶和華殿的寶物及王宮的寶物，攏帶去，閣搶所羅門所做許個金的屏牌。27羅波安王做銅的屏牌來替伊，交互顧守王宮門的侍衛長顧守。28王逐擺入耶和華的殿，侍衛就帶諸個屏牌，後來就帶倒轉，來下佇侍衛的厝。29羅波安其餘的事，見伊所行的，豈無記佇猶大列王的記錄嗎？30羅波安及耶羅波安常常交戰。31羅波安及伊的列祖同睏，及伊的列祖葬佇大衛的城。伊的老母名叫拿瑪，是亞捫人。羅波安的子亞比央續接伊做王。
