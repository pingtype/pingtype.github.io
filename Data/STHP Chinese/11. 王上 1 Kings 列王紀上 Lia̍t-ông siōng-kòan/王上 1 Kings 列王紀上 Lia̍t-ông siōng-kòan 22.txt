1以色列及亞蘭三年久無交戰。2到第三年，猶大王約沙法落去以色列王遐。3以色列王對伊的奴僕講：「恁豈知基列的拉末是咱的？咱竟然恬恬，無對亞蘭王的手搶來嗎？」4亞哈給約沙法講：「你欲及我去基列的拉末交戰嗎？」約沙法給以色列王講：「我親像你，我的百姓親像你的百姓，我的馬親像你的馬。」5約沙法給以色列王講：「請你今仔日問耶和華的意思。」6以色列王就聚集先知，約略四百人，問講：「我著上去基列的拉末來交戰抑是著息啊？」講：「通上去，因為主欲將伊交佇王的手。」7約沙法講：「佇遮豈無猶有耶和華的先知，互咱通對伊來問嗎？」8以色列王給約沙法講：「猶有一人，是音拉的子米該雅，咱通對伊來問耶和華。總是我怨恨伊；因為伊所讖語我的，攏無好話，只有災禍若定。」約沙法講：「請王莫得按呢講。」9以色列王就召一個官員來，講：「你去叫音拉的子米該雅緊緊來。」10以色列王及猶大王約沙法，逐個坐伊的座位，穿禮服，佇撒瑪利亞城門口闊的所在，眾先知逐個佇的面前讖語(chhàm-gú)。11基拿拿的子西底家做鐵角，講：「耶和華按呢講：『你欲用諸個觸亞蘭人，到滅無。』」12眾先知攏按呢讖語講：「通上去基列的拉末，欲得勝，因為耶和華欲將伊交佇王的手。」13彼個去叫米該雅的使者給伊講：「看啊，眾先知攏講一樣話，對王講好事，求你所講的及相同，平平講好話。」14米該雅講：「我指永活的耶和華來講，耶和華對我講甚麼，我欲講伊。」15米該雅到王的面前，王問伊講：「米該雅啊，阮通上去基列的拉末來交戰抑是著息啊？」伊應講：「通上去，欲得勝，耶和華欲將伊交佇王的手。」16王對伊講：「我著幾擺教你咒誓，你託耶和華的名只有著用真實給我講？」17米該雅講：「我看見以色列眾百姓四散佇山裡，親像無牧者的羊一般。耶和華按呢講：『諸個無主人，in逐個通平安倒去的家。』」18以色列王給約沙法講：「我豈無給你講，此人所欲讖語我的，無講好話只有災禍若定。」19米該雅講：「所以你著聽耶和華的話！我看見耶和華坐佇寶座，天頂的萬軍徛佇伊的左右。20耶和華講：『是誰欲引誘亞哈互伊上去基列的拉末死佇遐啊？』此個講按呢，彼個講按呢。21後來有一個神出來，徛佇耶和華的面前，講：『我欲引誘伊。』22耶和華問伊講：『你欲用甚麼法度？』伊講：『我欲出去，做白賊的神佇伊眾先知的嘴。』耶和華講：『你欲引誘伊，也欲成伊，出去來做按呢！』23今耶和華用白賊的神入佇你諸個先知的嘴，耶和華論到你有講災禍。」24基拿拿的子西底家進前，搧(siàn)米該雅的嘴，講：「耶和華的神對叨落一條路離開我來及你講啊？」25米該雅講：「看啊，你入內房家己匿，彼日就欲看見。」26以色列王講：「著帶米該雅去，交城守亞捫及王的子約阿施，講，27王按呢講，用此人關佇監裡，用艱苦的餅，艱苦的水互伊食，聽候我平安倒來。」28米該雅講：「你若真正平安倒來，就是耶和華無託我講」；閣講：「諸個百姓啊，恁攏著聽！」29以色列王及猶大王約沙法上去基列的拉末。30以色列王給約沙法講：「我欲改裝上陣，你通穿王服。」以色列王就改裝上陣(chiūⁿ-tīn)。31亞蘭王有吩咐伊的戰車的官長三十二個，講：「無論大細，呣通及in交戰，只有及以色列王交戰。」32戰車的官長看見約沙法，就講：「這必定是以色列王！」就越轉欲及伊交戰，約沙法就哮救。33戰車的官長看見呣是以色列王，就越轉去無追伊。34有一人偶然(ngó͘-jiân)開弓，射入以色列王戰甲的合叕(kap-chōa)。王給趕車者講：「你越轉手，帶我出陣，因為我著重傷。」35彼日，交戰的勢面愈猛烈，有人扶王佇車裡，抵當亞蘭人。到日暗，王就死，血對著傷的所在流到車底。36日欲落的時，有號令遍傳佇軍營中，講：「逐人倒去本城，逐人倒去本地。」37王死，帶伊到撒瑪利亞，埋葬王佇撒瑪利亞；38有人洗伊的車佇撒瑪利亞的池邊，狗來舐(chī )伊的血，抵照耶和華所講的話（娼妓也佇遐洗身軀）。39亞哈其餘的事，見伊所行的及伊所起象牙的厝，以及所起攏總的城，豈無記佇以色列諸個王的記錄嗎？40亞哈及伊的列祖同睏。伊的子亞哈謝續接伊做王。41以色列王亞哈第四年，亞撒的子約沙法坐位做猶大王。42約沙法坐位的時三十五歲，佇耶路撒冷做王二十五年。伊的老母名叫阿蘇巴，就是示利希的查某子。43約沙法行伊的老父亞撒許個路，無越轉離開伊，行耶和華看做好的事；總是山頭壇猶未廢無，百姓猶原獻祭燒香佇山頭壇。44約沙法及以色列王立約和好。45約沙法其餘的事及伊所顯出的能力，及伊怎樣交戰，豈無攏記佇猶大列王的記錄嗎？46伊的老父亞撒的時所留落來的孌童(loân-tông)，約沙法對國內除去。47彼時以東無王，有委員管理伊。48約沙法造他施的船隻，欲去俄斐運金來；總是無去，因為船拍破佇以旬迦別。49亞哈的子亞哈謝給約沙法講：「容允我的奴僕及你的奴僕坐船相及去！」總是約沙法呣肯。50約沙法及列祖同睏。及伊的列祖葬佇伊的祖大衛的城。伊的子耶和南續接伊做王。51猶大王約沙法十七年，亞哈的子亞哈謝佇撒瑪利亞坐位做以色列王，做王佇以色列歷過二年。52伊行耶和華看做歹的事，行伊的父的路，及伊的老母的路，及互以色列犯罪的尼八的子耶羅波安的路。53伊照老父一切所行的，服事巴力來敬拜伊，激耶和華──以色列上帝的受氣。
