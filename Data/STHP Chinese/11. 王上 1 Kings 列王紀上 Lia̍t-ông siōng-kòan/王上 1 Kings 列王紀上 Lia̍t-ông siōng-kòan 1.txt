1大衛王歲多(chōe)年老，雖然給伊蓋被，猶原燒。2伊許個奴僕就給伊講：「著給我的主我的王尋一個在室女，互伊徛佇王的面前來奉承伊，閣睏佇你的胸前，通互我的主我的王得著燒。」3就佇以色列的四境尋媠的查某囝仔，尋著書念(Su-liām)一個女子名亞比煞，帶到王遐。4此個查某囝仔媠到極，伊奉承王，伺候伊，總是王無親近伊。5彼時，哈及的子亞多尼雅自高，講：「我欲做王」，就為家己備辦車、馬兵，閣五十人走佇伊的頭前。6伊的老父平時呣曾互伊憂悶，呣曾對伊講：「你怎樣按呢做？」伊生做不止好，伊出世佇押沙龍的尾後。7伊及洗魯雅的子約押，及祭司亞比亞他參詳；就隨亞多尼雅，來幫助伊。8總是祭司撒督，及耶何耶大的子比拿雅、先知拿單、及示每、利以，及大衛的勇士攏無為亞多尼雅。9亞多尼雅佇近隱羅結、瑣希列的石磐邊刣羊、牛，及肥的精牲，請伊的眾兄弟，就是王的子，以及猶大所有做王的人臣的眾人；10獨獨先知拿單及比拿雅以及勇士，及伊的小弟所羅門，伊攏無請。11拿單給所羅門的老母拔示巴講：「哈及的子亞多尼雅做王啦，你無聽見嗎？咱的主大衛也呣知。12今你來，我替你打算，通保全你的生命及你的子所羅門的生命。13你入去見大衛王，給伊講：『我的主我的王啊，你豈呣曾對你的女婢咒誓講：你的子所羅門欲續接我做王，伊欲坐我的位嗎？怎樣亞多尼雅做王啊？』14你佇遐及王講話的時，我也隨你的尻脊後入去，來干證你的話是實。」15拔示巴入去房內見王，王真老，書念的查某囝仔亞比煞啲伺候王。16拔示巴鞠躬拜王；王講：「你欲甚麼？」17伊給伊講：「我的主啊，你曾指耶和華──你的上帝來對你的女婢咒誓講：『你的子所羅門欲續接我做王，伊欲坐佇我的位。』18看啊，今亞多尼雅做王，我的主我的王你也呣知。19伊有刣多多牛、肥的精牲，及羊，請王的眾子及祭司亞比亞他，及軍長約押；獨獨你的奴僕所羅門，伊無請。20我的主我的王啊，以色列眾人的目睭攏啲看你，聽候你給in講，是誰欲續接我的主我的王來坐伊的位。21若無，到我的主我的王及列祖相及睏了後，我及我的子所羅門欲算做有罪的人。」22看啊，伊猶啲及王講話的時，先知拿單也入來。23有人給王講：「先知拿單佇遮。」拿單入去王的面前，仆佇地裡拜王。24拿單講：「我的主我的王，你豈有講『亞多尼雅欲續接我做王，欲坐我的位』嗎？25因為今仔日伊落去，刣多多牛、及肥的精牲，及羊，請王的眾子及諸個軍長，及祭司亞比亞他；看啊，in佇伊的面前飲食，就講：『願亞多尼雅王萬歲！』26獨獨我，就是你的奴僕及祭司撒督，及耶何耶大的子比拿雅，以及你的奴僕所羅門，伊攏無請。27這是我的主我的王所做？也無給你的奴僕講，是誰欲續接我的主我的王，坐伊的位嗎？」28大衛王應講：「給我叫拔示巴(Poa̍t-sī-pa)來。」伊就入來王的面前，佇王的面前徛啲。29王咒誓講：「我指救我的生命脫離一切的患難、永活的耶和華來講。30我既然指耶和華──以色列的上帝對你咒誓講：你的子所羅門欲續接我做王，伊欲坐我的位來替我。我今仔日欲照按呢行。」31拔示巴就鞠躬(kiok-kiong)仆佇地裡，拜王，講：「願我的主大衛王萬萬歲！」32大衛王閣講：「給我叫祭司撒督、先知拿單，及耶何耶大的子比拿雅來！」in就攏來王的面前。33王給講：「著導恁的主許個奴僕及恁去，互我的子所羅門騎我的騾，互伊落去到基訓；34佇遐祭司撒督及先知拿單著用油抹伊做以色列王；恁也著歕哨角，講：『願所羅門王萬歲！』35然後隨伊上來，伊欲來坐我的位，續接我做王。因為我設立伊做以色列及猶大的君王。」36耶何耶大的子比拿雅應王講：「阿們！願耶和華──我的主我的王的上帝也按呢講。37耶和華怎樣及我的主我的王佇，願伊照按呢及所羅門佇啲，閣互伊的國位比我的主大衛王的國位閣卡大。」38對按呢，祭司撒督、先知拿單、耶何耶大的子比拿雅，及基利提人、比利提人攏落去，互所羅門騎大衛王的騾，送伊到基訓(Ki-hùn)。39祭司撒督就對布棚內提貯油的角，用油抹所羅門。人就歕哨角，眾百姓攏講：「願所羅門王萬歲！」40眾百姓隨伊上來，閣歕笛仔，大大歡喜，致到地因為的聲到欲裂開。41亞多尼雅以及及伊佇啲許個人客抵仔食桌息，聽見；約押聽見哨角(sàu-kak)的聲就講：「城內怎樣有嘩嘩哮( hōahōa-háu)的聲啊？」42伊猶啲講的時，看啊，祭司亞比亞他的子約拿單來。亞多尼雅給伊講：「入來！你是妥當人，必定是報好消息。」43約拿單應亞多尼雅講：「有影咱的主大衛王已經設立所羅門做王。44王差祭司撒督、先知拿單、耶何耶大的子比拿雅，及基利提人、比利提人及所羅門去，互伊騎王的騾(lô)。45祭司撒督及先知拿單佇基訓已經抹伊做王。攏對遐上來真歡喜，致到城應聲，這就是恁所聽見的聲；46閣所羅門已經坐國位。47王的人臣也來給咱的主大衛王祝福，講：『願你的上帝互所羅門的名比你的名卡贏；互伊的國位比你的國位卡大。』王就佇床裡俯(àⁿ)落去拜。48王也按呢講：『耶和華──以色列的上帝是應該謳咾的；因為伊賞賜我有一人今仔日坐我的位，我也親目看見。』」49許個及亞多尼雅佇啲的人客攏驚惶起來，逐人行的路。50亞多尼雅為著所羅門就驚，起來，去擒(khîⁿ)壇角(tôaⁿ-kak)。51有人給所羅門講：「看啊，亞多尼雅驚所羅門王，因為伊擒壇角，講：『願所羅門王今仔日對我咒誓，的確無用刀刣死伊的奴僕。』」52所羅門講：「伊若欲做好人，一支頭毛也磕落(ka-lau̍h)佇地裡；若看伊有歹，就的確著死。」53所羅門王就差人去，就帶伊對壇裡落來，伊就來，拜佇所羅門王的面前；所羅門給伊講：「你倒去你的厝！」
