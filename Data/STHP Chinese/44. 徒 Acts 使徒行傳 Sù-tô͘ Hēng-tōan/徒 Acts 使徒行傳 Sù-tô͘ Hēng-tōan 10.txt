1佇該撒利亞有一人，名哥尼流，做「意大利營」的百總。2伊是敬虔的人，及全家敬畏上帝，多多賑濟百姓，常常祈禱上帝。3日時，約略三點鐘，佇異象中明明看見上帝的天使入來就近伊，對伊講：「哥尼流。」4伊注目看，真驚講：「主啊，有啥事？」就給伊講：「你的祈禱，你的賑濟已經上到上帝的面前做記念。5今你著差人去約帕，請彼個西門稱做彼得的來。6伊歇佇礬皮師傅西門兜(tau)，伊的厝佇海邊。」7及伊講話的天使已經退去，哥尼流就叫二個奴僕及一個敬虔的兵時常跟隨伊的，8將諸個代誌攏給講，就差去約帕。9隔日，行路已經近城。約略日中晝(tàu)，彼得上厝頂祈禱，10真枵，愛食。人抵抵啲備辦頓(tng)，彼得的神魂遊佇象外，11就看見天開，有器具降落，親像大幅(pak)布，縛四個角頭，墜(tüi)佇地裡，12內面有地上逐類四腳的獸，蟲(thâng-thõa)，及天中的飛鳥；13閣有聲對伊講：「彼得起來，刣來食！」14若是彼得講：「主啊，斷斷呣通！因為凡若粗俗的物及無清氣的，我未曾食。」15第二擺有聲閣對伊講：「上帝所互伊清氣的，你莫得掠做粗俗。」16按呢三擺，彼個器具連鞭收上天。17彼得心內啲躊躇，所看見的異象甚麼意思。抵抵彼霎哥尼流所差來的人有問到西門的厝，徛佇門外，18出聲啲問：「看有西門稱做彼得的歇佇遮抑無？」19彼得猶啲想異象的時，聖神給伊講：「有三人啲尋你。20今著起來，落去，及去，呣免僥疑，因為是我差。」21彼得落去見許個人，講：「我就是恁所尋的人，恁來是為著啥事？」22就講：「百總哥尼流是義人，閣敬畏上帝，互猶太全國所謳咾。奉聖的天使指示伊，著請你到伊的厝，續聽你的話。」23彼得就請入來，留歇啲。隔日，起身及去，閣有約帕的兄弟幾若人及伊同行；24閣隔日，入該撒利亞，哥尼流已經聚集伊的親人及好朋友啲聽候。25彼得抵仔入去的時，哥尼流迎接伊，仆佇伊的腳前，來拜伊。26總是彼得牽伊起來，講：「起來，我家己也是人。」27及伊講話就入去，看見多多人聚集，28就對講：「恁知，猶太人及別族的人親近抑是來往本是無合例，若是上帝已經指示我，無論甚麼人呣通講伊做粗俗無清氣。29所以我受請，無推辭就來。今問：恁請我甚麼意思？」30哥尼流講：「四日前，此個時，我佇厝內下晡三點鐘啲祈禱，就忽然有一人衣裳(i-chiûn)光映映(iàn-iàn)，徛佇我的面前，講：31『哥尼流，佇上帝的面前你的祈禱已經聽見，你的賑濟已經得著記念。32今著差人到約帕，請西門稱做彼得的來，伊佇海邊礬皮師傅西門的厝。』33所以我連鞭差人到你遐。你來真好；今阮攏佇上帝的面前，愛欲聽主所命令你攏總的話。」34彼得開嘴講：「今我真正知上帝無用外貌取人。35獨獨佇逐邦國見有敬畏伊、來行義的人互伊歡喜接納。36上帝所寄互以色列子孫的話，對耶穌基督來傳和平的福音（伊是萬有的主）。37此個消息恁知是佇約翰所傳的洗禮以後，對加利利起，到遍猶太。38就是拿撒勒人耶穌，上帝有怎樣用聖神及才能抹伊。伊就四界行，做好事，醫好見若魔鬼所壓制的，因為上帝及伊佇啲。39見若伊佇猶太人的地方及耶路撒冷所行的，阮做干證。人就吊伊佇柴裡來害死伊。40到第三日，上帝互伊復活，續出現；41呣是互眾百姓看，是互上帝代先所揀選為著伊做干證的人看，就是阮諸個佇伊對死人中復活的了後及伊相及飲食的人。42伊閣命令阮傳互百姓，干證此個是上帝所立定，做活人、死人的審判司。43眾先知亦為著伊做干證：『就是凡若信伊的人，對伊的名得著罪赦。』」44 彼得猶久啲講諸個話的時，聖神降臨佇見若聽道理的人。45奉割禮的信徒，及彼得相及來的，因為聖神的賞賜亦降落佇外邦人，就攏奇怪；46因為聽見用諸個腔口啲講，閣謳咾上帝做大。47彼得就應講：「諸個人已經受著聖神，親像咱一樣，是誰會禁得用水給in行洗禮啊？」48就命令佇耶穌基督的名受洗禮。對按呢請伊住幾若日。
