1三點鐘祈禱的時，彼得及約翰上殿。2有一人，對出世就軟腳，逐日互人扛來，下佇殿門（就是彼個叫做媠的門），欲求入殿的人捨施(siá-sì)。3看見彼得、約翰的欲入殿，就求捨施。4彼得及約翰注目看伊，講：「看阮！」5伊就注神看因，向望對因有所得著。6若是彼得講：「金銀我攏無，獨獨我所有的互你：佇拿撒勒耶穌基督的名，你起來行！」7就牽伊的正手，互伊起來；伊的腳及腳目連鞭勇健，8就跳起來，徛的，閣行，及因入殿，亦行，亦跳，亦謳咾上帝。9眾百姓看見伊的行、的謳咾上帝；10閣認得伊是平素坐佇殿的媠門求捨施的，就因為伊所抵著的事，滿心奇怪、卬愕。11彼人牽彼得、約翰的時，眾百姓大奇怪，一齊走來就近，佇彼個名叫所羅門的兩廊(léng-lông)。12彼得看見，就對百姓講：「以色列人啊，啥事掠此個做奇怪？啥事注目看阮，那親像阮用家己的才能抑是敬虔互伊行？13亞伯拉罕、以撒、雅各的上帝，就是咱列祖的上帝，已經榮光伊的奴僕耶穌；就是恁諸個所送交的。閣佇彼拉多的面前，當伊擬欲放伊的時，恁閣呣認伊。14按呢恁呣認彼個聖閣義者，反轉求伊用一個兇犯互恁。15恁害死活命的人君，就是上帝對死人中互伊復活者；阮諸個做伊的干證。16因為信伊的名，就伊的名互此個恁所看所識的人勇健；是彼個對伊來的信，互伊齊全好佇恁眾人的面前。17兄弟啊，今我知恁按呢行是對呣知影，恁的官府也是按呢。18獨獨上帝用眾先知的嘴，讖語(chhàm-gú)伊的基督所欲受的害，伊有按呢應驗伊。19所以，恁著反悔來越轉頭，互恁的罪會得擦消，互安樂的日期會對主的面前來；20閣主欲差為著恁代先定著的基督，就是耶穌。21天的確著接納伊，到萬物復倒的時，就是上帝對創世以來、用伊聖先知的嘴所講的。22摩西曾講：『主──上帝欲佇恁兄弟的中間給恁逞(théng)起一個先知親像我，凡若伊所給恁講，恁著聽伊。23凡若呣聽此個先知的，欲對百姓的中間一盡滅伊。』24閣諸個先知對撒母耳以來，見有講的，攏是傳報諸個日。25恁是先知的子孫，承接上帝及恁列祖所立的約，就是給亞伯拉罕講：『天下萬族欲佇你的後裔得著福氣。』26上帝已經逞起伊的奴僕，差伊來代先賜福互恁，就是互恁逐人越轉，離開恁的歹。」
