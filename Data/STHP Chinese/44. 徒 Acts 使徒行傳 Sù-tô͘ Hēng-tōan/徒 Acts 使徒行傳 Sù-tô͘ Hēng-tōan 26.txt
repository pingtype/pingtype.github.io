1亞基帕對保羅講：2「准你家己排列。」保羅就攑起手分訴，講：「亞基帕王啊，我互猶太人所告的，今仔日欲攏分訴佇你的面前，是真該哉；3閣卡該哉的，是因為猶太人的規例及的辯論你攏知；所以求你寬容聽我。4我對起頭佇我的百姓的中間，及佇耶路撒冷，對少年做人怎樣，猶太人攏知。5對起頭識我設使肯做干證，就知我照咱教中極嚴的派做法利賽人。6現在我徛佇遮來受審判，就是因為向望上帝對咱的列祖所應允的；7咱十二支派，日暝殷勤服事，亦是向望到佇此個。王啊，我為著此個向望，才互猶太人告。8上帝若互死人復活，恁怎樣掠做信得啊？9前我家己拍算著用多多項來攻擊拿撒勒耶穌的名，10佇耶路撒冷果然曾按呢行。已經受著諸個祭司頭的權，將多多聖徒關佇監裡。受刣死，我亦擬有份。11閣佇逐個會堂，我沓沓(tauh-tauh)刑罰強迫講謗瀆的話，攻擊愈雄，到外位的城亦窘逐。」12「彼霎，我去大馬色的時，有得著諸個祭司頭的權及命令。13王啊，我佇路上，日中晝的時，看見對天有光，贏過日的燦爛，圍纍照我及同行的人。14阮攏倒佇地裡，我聽見有聲用希伯來的腔口對我講：『掃羅！掃羅！你啥事窘逐我？你用腳踢莿是艱苦！』15我講：『主啊，你是是誰？』主講：『我就是你所窘逐的耶穌。16總是你著起來徛，因為我刁持對你出現，欲設立你做差用，做干證的，佇你所看見我及我所欲出現互你看的事。17救你出此個百姓及外邦人的手，就是現今差你就近的。18來開的目睭，互對暗越轉到佇光，離開撒但的權勢來歸向上帝；對信，我來得著赦罪，閣得著基業佇成聖者的中間。』」19「亞基帕王啊，所以我無違逆對天所顯現的；20就代先佇大馬色，後來佇耶路撒冷及猶太的全地，以及外邦，勸人著反悔來歸向上帝，行代誌及反悔相合。21因為按呢，猶太人佇殿裡掠我，欲刣我。22若是我得著上帝的庇佑，到今仔日猶佇啲，對大到細做干證；所講的無呣是諸個先知及摩西所講欲到的事，23就是基督怎樣著受苦，閣怎樣做頭用死人復活的事，來傳報光明互此個百姓及外邦。」24保羅按呢分訴，非斯都大聲講：「保羅，你啲狂啦。你的多多學問互你變做狂！」25保羅講：「非斯都大人，我呣是狂，我是講真實端正的話。26因為王知諸個事，我亦好膽對伊講，是諸個事我深信無一項隱密佇王，因為這呣是行佇偏僻的所在。27亞基帕王啊，你信諸個先知嗎？我知你信。」28亞基帕對保羅講：「你想用小可苦勸，欲互我做基督徒啊！」29保羅講：「我求上帝，無論用小可抑是大，呣若互你，亦互今仔日見若聽我講的，攏及我一樣，獨獨無諸個鎖鍊。」30王及總督及百尼基以及同坐的人攏起來，31退去相及談論，講：「此人所做無應該死應該縳的事。」32亞基帕給非斯都講：「此人若未有對該撒告御狀，就通放伊。」
