1非利士人聚集的軍兵，欲交戰；聚集佇屬猶大的梭哥(so-ko)，紮營佇以弗大憫，佇梭哥及亞西加的中間。2掃羅及以色列人也聚集，紮營佇以拉的山谷，排隊伍(tūi-ngó͘)，抵敵非利士人。3非利士人徛佇此旁的山，以色列人徛佇彼旁的山，中間有山谷。4對非利士的營中有一個戰將出來，名叫歌利亞，是迦特人，身軀高六肘閣一剽(chi̍t-lia̍h)；5頭戴銅盔，身穿有鱗的戰甲，伊的戰甲的銅有五千舍客勒的重；6大腿穿銅裙，肩頭中背銅的戟(kek)；7槍柄(chhiuⁿ-pìⁿ)大親像布機的軸心(te̍k-sim)，槍尾的鐵有六百舍客勒的重。有一個涫(kōaⁿ)盾牌(tîn-pâi)的行佇伊的頭前。8伊徛啲對以色列的軍隊喝，給講：「恁出來排隊伍(tūi-ngó͘)欲啥事啊？我豈呣是非利士人，恁豈呣是掃羅的奴僕嗎？恁中間揀(kéng)一人，互伊落來(lo̍h-lâi)我遮。9伊若會及我相刣，刣死我，阮就欲做恁的奴才；我若卡贏伊，刣死伊，恁就欲做阮的奴才，服事阮。」10彼個非利士人閣講：「我今仔日藐視以色列諸個軍隊。恁叫一人出來，及我相刣。」11掃羅及以色列眾人聽見非利士人諸個話，就真懔(lún)，真驚。12大衛是猶大、伯利恆的以法他人耶西的子。耶西有八個子。當掃羅的時，耶西年歲多佇人的中間算是老人。13耶西許個子三個卡序大的隨掃羅去出征。去出征彼三個子：大的名以利押，第二亞比拿達，第三個沙瑪。14大衛是第一細的；彼三個卡序大的跟隨(kun-tè)掃羅。15大衛往來佇掃羅的所在，佇伯利恆飼伊的老父的羊。16彼個非利士人早暗出來徛啲展，歷過四十日。17耶西給伊的子大衛講：「你著給你許個兄帶烘的五穀一伊法及此十個餅，緊緊去軍營，互你許個兄；18閣帶此十個牛奶餅，送互的千總，閣問你的兄平安無，帶伊的證據來。」19掃羅及大衛三個兄及以色列眾人，佇以拉的山谷及非利士人交戰。20大衛透早起來，用羊群放交一個顧守的人，照耶西所命令伊的，帶食物去。到排列車的所在，軍兵抵仔出去到戰場，喝欲交戰。21以色列人及非利士人攏排列隊伍(tūi-ngó͘)，兩旁的軍隊相對。22大衛用物件交代顧物件的人的手，走到戰場，請安伊的兄。23及講話的時，看啊，彼個戰將，就是迦特的非利士人，名歌利亞，對非利士的隊伍出來，照前所講的來講；大衛聽見。24以色列眾人看見彼人，就走閃伊，盡在驚(chīn-chāikiaⁿ)。25以色列人講：「此個上來的人，你有看見嗎？伊上來是欲藐視以色列。若有人會刣死伊，王欲互伊大好額，將伊的查某子嫁伊，閣互伊老父一家佇以色列中免納稅當差(tng-chhe)。」26大衛問徛佇伊身邊許個人：「有人刣死此個非利士人，洗除以色列的見誚，欲怎樣款待伊啊？此個無受割禮的非利士人是是誰？敢藐視(biáu-sī)永活上帝的軍隊嗎？」27百姓照前的話應伊講：「若有人會刣死此人，欲按呢款待伊。」28大衛的大兄以利押聽見伊及人啲講話，以利押受氣大衛，講：「你啥事落來遮？彼幾隻羊佇曠野裡，你放交是誰啊？我知你驕傲及你心內的歹，你落來不過是欲看交戰！」29大衛講：「我有做甚麼？豈是無因端嗎？」30大衛就離開伊去向別人，照前的話啲問；百姓照前的話來應伊。31大衛所講的話已經互人聽見，就講佇掃羅的面前；掃羅就差人叫伊來。32大衛給掃羅講：「人呣免為著彼人來失膽。你的奴僕欲去及彼個非利士人交戰。」33掃羅對大衛講：「你去抵敵此個非利士人及伊交戰；因為你的年歲猶久少，伊對少年就學習戰事。」34大衛給掃羅講：「你的奴僕給老父顧羊的時，有獅抑是熊來，對羊群中咬羊仔去。35我就趇伊，拍伊，救羊仔出伊的嘴。伊起來欲共我，我就搝(khiú)伊的嘴下斗，拍死伊。36你的奴僕曾拍死獅及熊，此個無受割禮的非利士人，也欲親像的一隻，因為伊藐視永活上帝的軍隊。」37大衛閣講：「耶和華救我脫離獅的爪及熊的爪，伊也欲救我脫離此個非利士人的手。」掃羅給大衛講：「你去啊，耶和華欲及你佇啲。」38掃羅就用伊的軍服互大衛穿，用銅的頭盔互伊戴，閣互伊穿戰甲。39大衛用刀縖佇軍服，試行看(cheh)唧；因為呣曾穿著，大衛給掃羅講：「穿諸個我行去，因為呣曾穿著。40大衛就褪起來。伊手攑枴仔，閣佇山坑仔(soaⁿ-khiⁿ-á)揀五塊光滑(kng-ku̍t)的石卵(chio̍h-nn̄g)，下佇袋仔，就是顧羊的人所帶的囊( lông)；手提甩石(hìⁿ-chio̍h)的索仔，就行倚彼個非利士人。41彼個非利士人也愈(ná)行倚(kiâⁿ-óa)大衛，捾( kōaⁿ)牌的行佇伊的頭前。42彼個非利士人攑起來看，看見大衛，就看輕伊；因為伊少歲(chió-hè)，色緻(sek-tī)赤(chhiah)，面貌好看。43彼個非利士人給大衛講：「我豈是狗嗎，你才攑枴仔來我遮？」非利士人就指家己的上帝咒詛大衛。44彼個非利士人閣給大衛講：「你來我遮，我欲用你的肉互空中的飛鳥及田野的野獸。」45大衛對彼個非利士人講：「你來倚近我，是用刀用槍用戟(kek)；我來倚近你，是用萬軍耶和華的名，以色列軍隊的上帝就是你所藐視者。46今仔日耶和華欲將你交佇我的手。我欲拍死你，刣你的頭殼，今仔日我欲將非利士軍兵的身屍互空中的飛鳥、地上的野獸，互普天下的人攏知以色列有上帝；47閣互諸個歸群的人知耶和華救人，呣是用刀也呣是用槍，因為交戰的事在佇耶和華。伊欲將恁交佇阮的手。」48彼個非利士人起來，進前近倚欲接大衛。大衛也趕緊走去，向軍隊欲接非利士人。49大衛伸手入袋仔內提一塊石仔出來，用索甩去(hìⁿ-khì)，射著非利士人的頭額，石仔沈入(tîmji̍p )頭額(thâu-hia̍h)，伊就倒落去，面仆(phak)佇地裡。50按呢，大衛用甩索(hìⁿ-soh)及石仔，卡贏非利士人，拍死伊；總是大衛的手無刀。51大衛緊緊走去，徛(khiā)佇彼個非利士人的頂面，將伊的刀拔出鞘(siù)，用彼支刣死伊，斬(chám)伊的頭殼。非利士眾人看見的勇士已經死，就走。52以色列人及猶大人就起來喝喊，追趇(jip)非利士人，到迦特及以革倫的城門。著傷的非利士人倒佇沙拉音的路，直到迦特及以革倫。53以色列人追趇非利士人倒轉來，就搶的營盤。54大衛將彼個非利士人的頭殼帶(tòa)到耶路撒冷，閣用伊的軍器下佇家己的布棚。55掃羅看見大衛去拍非利士人的時，就問軍長押尼珥講：「押尼珥啊，彼個少年人是是誰的子？」押尼珥講：「我指王的活命來咒誓，我呣知。」56王講：「你去問看彼個囝仔是是誰的子。」57大衛拍死非利士人倒來，押尼珥(Ap-nî-jíⁿ)導伊來掃羅的面前，伊的手裡有非利士人的頭殼。58掃羅問伊講：「少年人啊，你是甚麼人的子？」大衛講：「我是你的奴僕伯利恆人耶西的子。」
