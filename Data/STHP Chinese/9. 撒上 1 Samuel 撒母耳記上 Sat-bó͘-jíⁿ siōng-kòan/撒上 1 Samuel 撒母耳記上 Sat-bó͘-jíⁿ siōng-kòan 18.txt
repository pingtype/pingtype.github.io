1大衛及掃羅講明白，約拿單的生命及大衛的生命生相連。約拿單疼伊，親像家己的生命。2彼日掃羅留伊，無互伊倒去老父的家。3約拿單及大衛二人結約，因為伊疼伊親像家己的生命。4約拿單褪伊身軀的外衫，互大衛，閣將伊的軍服，連伊的刀，伊的弓，伊的腰帶，也互伊。5見若掃羅差伊去叨落，大衛所去無呣精通。掃羅就設立伊做戰士的頭人，眾百姓及掃羅的人臣攏看做好。6大衛拍死彼個非利士人倒轉，倒來的時，許個婦女對以色列逐個城出來，唱歌跳舞，用鈴瓏鼓，用歡喜，用作樂的器具，來迎接掃羅王。7許個婦女跳舞有的唱有的和，講：「掃羅刣死千千，大衛刣死萬萬。」8掃羅不止受氣，無歡喜此個話，就講：「將萬萬互大衛，千千互我，只有剩國位未互伊若定。」9對彼日起，掃羅看見大衛就眥(gîn)伊。10隔日，對上帝遐來的歹神大大臨到掃羅，伊就佇厝內講先知話。大衛照常用手彈琴，掃羅手裡有槍。11掃羅用槍(chhiuⁿ )擲去(cho̍h-khì,)，因為講，我欲刺(chhì)大衛，釘伊佇壁裡。大衛佇伊的面前閃避(siám-pī)二擺。12掃羅驚大衛；因為耶和華及伊佇啲，離開掃羅。13掃羅才(chiah)互大衛離開伊，設立伊做千總，伊佇百姓的面前出入。14大衛見所做的代誌無呣精通，耶和華及伊佇啲。15掃羅看見大衛所做的代誌真精通，不止驚伊。16獨獨以色列及猶大的眾人攏疼大衛，因為伊佇面前出入。17掃羅給大衛講：「看啊，我欲用大查某子米拉互你做某，獨獨愛你做我的勇士，替耶和華交戰。」掃羅心內講：「我呣通親手害伊，著借非利士人的手害伊。」18大衛給掃羅講：「我是是誰，我有甚麼身份，我老父的家佇以色列中是甚麼號的家，我通做王的子婿(kiáⁿ-sài)嗎？」19掃羅的查某子米拉定著互大衛的期到啦，竟然互米何拉人亞得列做某。20掃羅的查某子米甲疼(thiàⁿ)大衛。有人給掃羅講，掃羅歡喜此個事。21掃羅心內講：「我將此個查某子互大衛，做羅網來網伊，通借非利士人的手害伊。」掃羅就給大衛講：「今此個第二擺你通做我的子婿。」22掃羅吩咐人臣講：「恁暗靜給大衛講：『王歡喜你，人臣也疼你，所以你通做王的子婿(kiáⁿ-sài)。』」23掃羅的人臣就將諸個話講互大衛聽。大衛講：「恁拍算做王的子婿是小可事嗎？我是喪鄉卑微的人。」24掃羅的人臣回覆講，大衛所講的按呢按呢。25掃羅講：「恁著對大衛按呢講：『王呣愛甚麼聘禮，只有欲一百個非利士人陽物(iông-bu̍t)的皮，通報仇佇王的對敵。』」掃羅的意思欲互大衛死佇非利士人的手。26伊的人臣將諸個話給大衛講，大衛歡喜欲做王的子婿。日期猶未到，27大衛起來及隨伊的人起身去，刣死二百個非利士人，大衛帶許個陽物的皮，就照數額一盡獻互王，互伊通做王的子婿。對按呢掃羅將查某子米甲互伊做某。28掃羅看見閣知耶和華及大衛佇啲，閣掃羅的查某子米甲也疼伊，29掃羅益發(it-hoat)驚大衛，掃羅常常做大衛的對敵。30非利士許個首領出來交戰，逐擺出來，大衛所行比掃羅許個人臣卡精通，對按呢伊的名互人閣尊重。
