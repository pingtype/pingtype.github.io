1彼時，非利士人聚集軍兵出陣，欲及以色列人交戰。亞吉對大衛講：「你著確實知，你及隨你的人攏著隨我出陣。」2大衛對亞吉講：「是，奴僕所會做的代誌，你的確會知。」亞吉給大衛講：「按呢，我設立你永遠做我的侍衛長。」3時撒母耳已經死，以色列眾人為著伊哀哭，埋葬伊佇拉瑪，就是佇伊的本城。掃羅曾趕逐鬼上身的及行邪術的離開伊的境內。4非利士人聚集，紮營佇書念；掃羅聚集以色列眾人紮營佇基利波。5掃羅看見非利士的軍兵就真驚，心噗噗筅(pho̍k-pho̍k-chhéng)到極(kàu-ke̍k)。6掃羅問耶和華，耶和華攏無用眠夢，抑是烏陵(O͘-lêng)，抑是先知來應伊。7掃羅吩咐伊的奴僕講：「你著給我尋尪姨(ang-î)，互我通去伊遐問伊。」奴僕講：「佇隱多珥有一個尪姨(ang-î)。」8掃羅就改換伊的形容，穿別號的衫，有二人及伊去，暝時去彼個婦仁人遐。掃羅講：「請你用上你的身的神給我行法術，我所給你講的人，你給我牽伊上來。」9婦仁人對伊講：「看啊，你知掃羅的所做伊對境內剪除諸個鬼上身的及行邪術的。你啥事設計欲害死我的生命啊？」10掃羅指耶和華對伊咒誓講：「我指永活的耶和華來咒誓，你無欲因為此個事受刑罰。」11婦仁人講：「我著給你牽甚麼人上來啊？」伊講：「給我牽撒母耳上來。」12婦仁人看見撒母耳，就大聲叫，婦仁人給掃羅講：「你啥事騙我？因為你是掃羅。」13王對伊講「莫得驚，你看見甚麼？」婦仁人給掃羅講：「我看見神明對地裡上來。」14掃羅講：「伊的形狀怎樣？」伊講：「有一個老人上來，身軀(moa)長衫。」掃羅知是撒母耳，就仆佇地裡，拜伊。15撒母耳給掃羅講：「你啥事攪擾我，牽我上來啊？」掃羅講：「我困苦到極；因為非利士人及我交戰，上帝也離開我，無閣用先知抑是眠夢來應我。所以我請你來，通指示我著怎樣行。」16撒母耳講：「耶和華已經離開你，續做你的對敵，你啥事問我啊？17耶和華照伊託我所講的話行佇你，耶和華已經對你的手搶奪(chhiúⁿ-toa̍t)國位，互你的同伴大衛。18因為你無趁耶和華的話；行伊的大受氣佇亞瑪力，所以耶和華今仔日按呢行佇你，19閣耶和華欲將你及以色列交佇非利士人的手。明仔日你及你許個子欲及我佇啲；耶和華欲將以色列的軍兵交佇非利士人的手。」20掃羅忽然身軀倒直直佇地裡，因為撒母耳的話就真驚，到攏無力；因為一日一暝，攏無食甚麼。21婦仁人倚近掃羅，看見伊真迫腹，對伊講：「你的女婢聽你的話，無顧家己的生命，聽你所給我講的話。22今求你聽女婢的話，容允我佇你的面前排淡薄食物，互你食，你行路才有氣力。」23伊推辭(the-sî)，講：「我呣食。」總是伊的奴僕及婦仁人好嘴勸伊，伊才聽的嘴，對地裡起來，坐佇床裡。24婦仁人厝內有一隻肥的牛仔，趕緊刣伊，閣提麵粉摶(chhiau)伊做無酵餅來煏伊，25排佇掃羅及伊的奴僕的面前。食伊，彼暝就起身去。
