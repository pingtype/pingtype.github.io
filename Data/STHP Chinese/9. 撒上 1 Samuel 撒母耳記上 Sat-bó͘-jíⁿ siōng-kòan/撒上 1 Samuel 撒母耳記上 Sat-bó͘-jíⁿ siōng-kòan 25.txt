1撒母耳死，以色列眾人聚集，為著伊啼哭，埋葬伊佇伊家己的厝──就是佇拉瑪。大衛起身落去，佇巴蘭的曠野。2佇瑪雲有一人，伊的產業佇迦密，是大好額人，有綿羊三千隻，山羊一千隻；伊佇迦密剪羊毛。3彼人是迦勒族的人，名叫拿八；伊的某名叫亞比該，是聰明閣媠的婦仁人。總是彼人的行做是硬心閣兇惡。4大衛佇曠野聽見拿八啲剪羊毛，5大衛就差十個少年人，大衛吩咐許個少年人講：「恁著上去迦密見拿八，用我的名給伊請安。6著給彼個好命人講：『願你平安，願你的家平安，願你一切所有的攏平安。7今我聽見講有人佇你遐給你剪羊毛，你的牧者曾及阮住，阮無欺負伊，佇迦密的時，攏未曾失落甚麼。8通問你的少年人，欲給你講。所以願我的少年人佇你的目睭前得著恩典，因為阮來是好日子。求你照你的手隨便提淡薄互你的奴僕及你的子大衛。』」9大衛的少年人到，就將諸個話用大衛的名攏給拿八講，就靜靜聽候。10拿八應大衛的奴僕講：「大衛是是誰？耶西的子是是誰？近來多多奴僕悖伊的主人，11我的餅我的水及為著給剪羊毛的人，我所刣精牲的肉欲互剪羊毛的人，我豈通互許個我呣知伊對叨落來的人嗎？」12大衛的少年人就越轉身對原路倒去，照諸個話攏給大衛講。13大衛對隨伊的人講：「恁逐人攏著背刀！」就攏背刀，大衛也背刀。隨大衛上去的約略有四百人，留二百人顧守雜物。14拿八許個少年人中有一個來給拿八的某亞比該講：「大衛對曠野差使者來請安阮主人，主人反轉誚皮。15總是許個人款待阮真好；阮佇田野及往來的時，攏無受傷害，也無失落甚麼。16阮佇遐飼羊的時，暝日做阮的牆圍。17今你著知，也著打算，看你欲怎樣行；因為有定著意思欲害阮的主人及伊的全家。伊的性情兇惡，無人敢及伊講話。」18亞比該就趕緊將二百個餅，二皮袋酒，五隻備辦好的羊，五細亞烘的五穀，一百葩葡萄干，二百個無花果餅，互幾若隻驢背，19給伊許個少年人講：「恁做頭去，我欲隨恁的後面去。」總是無給伊的丈夫拿八講。20伊就騎驢，抵仔落山的越角，忽然看見大衛及隨伊的人佇對面落來，伊就抵著。21大衛曾講：「此人佇曠野一切所有的我給伊顧守，致到屬佇伊的無失落一項，實在是空空！伊用歹報我的好。22凡若屬伊的，我若留伊一個查甫子到明仔天光，願上帝照按呢款待大衛的對敵，也比按呢猶卡重！」23亞比該看見大衛，就趕緊對伊的驢落來，佇大衛的面前俯頭仆佇地裡拜伊，24仆佇伊的腳下，講：「我的主啊，願此個罪歸佇我！求你准你的女婢講互你聽，閣求你聽你的女婢的話。25求我的主莫得致意此個無下落的人拿八，因為伊的名怎樣伊的人款也是按呢；伊的名叫拿八，伊做人果然愚戇。總是我的主所差來的少年人，你的女婢也無看見。26我的主啊，耶和華既然禁止你犯著刣死人的罪，用你的手報家己的仇讎，所以我指永活的耶和華、及你的活命來咒誓講：『願你的對敵及計謀害我的主的攏親像拿八。』27今你的女婢所帶來互我的主的禮物通互跟隨我的主的少年人。28求你寬恕你的女婢的罪過。因為耶和華的確給我的主建立堅固的家，因為我的主為著耶和華交戰；閣佇你一生的日無查出你有甚麼過失。29雖然有人起來追趇你，數想你的生命，總是我的主的生命欲佇耶和華──你的上帝遐，包佇活命的包內；你的對敵的生命，耶和華欲給伊甩出來，親像對甩(híⁿ)索的中間甩出去一樣。30到後日耶和華照伊所應允我的主的福氣，來一盡行佇你，設立你做以色列的頭，當彼時，31我的主呣免為著流無罪的人的血伸家己的冤，致到有甚麼憂悶，抑是心內家己責備。耶和華賜福互我的主的時，求你記念你的女婢。」32大衛給亞比該講：「耶和華──以色列的上帝是應該謳咾的，因為伊今仔日差你來抵著我。33你的智慧通謳咾，你本身也通謳咾；因為你今仔日阻擋我犯著刣死人的罪，無用家己的手報家己的仇讎(kiû-siû)。34禁止我傷害你的耶和華──以色列的上帝，我指伊的永活來咒誓，若你無緊緊來接我，到明仔早起，見若屬拿八的決斷無留一個查甫子。」35大衛收亞比該帶來互伊的物，就給伊講：「你通平安倒去你的家！看啊，我有聽你的話，帶著你。」36亞比該到拿八遐，看見伊佇家內排設筵席，親像王的筵席；拿八心大歡喜因為伊真大醉。所以亞比該無論大細的事攏無給伊講，聽候到隔早起。37到隔早起，拿八酒退，伊的某將諸個事給伊講，伊的心佇內面親像死，伊變親像石頭。38約略十日，耶和華拍拿八，伊就死39大衛聽見拿八已經死，就講：「應該著謳咾耶和華，因為我對拿八的手所受的凌辱，伊有給我伸冤，閣阻止奴僕行歹；耶和華也互拿八的歹歸到拿八的頭殼。」按呢大衛就差人去，及亞比該講，欲娶伊做某。40大衛的奴僕到迦密見亞比該，給伊講：「大衛差阮來見你，想欲娶你做某。」41亞比該緊緊起來，騎驢，有伊五個女婢相及去，伊就隨大衛的使者去，做大衛的某。42亞比該緊緊起來，騎驢，有伊五個女婢相及去，伊就隨大衛的使者去，做大衛的某。43大衛也娶耶斯列人亞希暖，二人攏做伊的某。44掃羅已經將伊的查某子米甲，就是大衛的某，互迦琳人拉億的子帕提做某。
