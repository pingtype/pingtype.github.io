1非利士人及以色列人交戰。以色列人佇非利士人的面前逃走，受傷來死倒佇基利波山。2非利士人趇(jip)倚掃羅及伊的子，非利士人就刣死掃羅的子約拿單、亞比拿達、麥基舒亞。3彼個交戰攻擊掃羅真傷重，射箭的人趇著伊，伊互射箭的人迫伊真慘，4掃羅給攑伊的軍器的人講：「拔你的刀，給我鑿過去，驚了諸個無受割禮的人來鑿死我，來凌辱我。」攑伊的軍器的人無欲，因為伊真驚；掃羅就攑伊的刀扼(chhih)佇彼頂面。5攑伊的軍器的看見掃羅已經死，伊也扼(chhih)佇刀裡及伊相及死。6掃羅及伊三個子，及攑伊的軍器的人，以及攏總隨伊的人，同一日做一下死。7對按呢佇山谷彼旁及佇約但河彼旁的以色列人，看見以色列人已經逃走，掃羅及伊許個子也攏死，就棄拺許個城逃走。非利士人續來踮遐徛起。8隔日，非利士人來縛許個受刣死的人，尋著掃羅及伊三個子死佇基利波山，9就割斷伊的頭殼，褪伊的戰甲，差人到非利士地的四境，遍傳佇許個偶像的廟及百姓的中間；10閣將伊的戰甲下佇亞斯他錄的廟內，將伊的身屍釘佇伯珊的城牆頂。11基列雅比徛起的百姓聽見非利士人所行佇掃羅的事，12許個勇士攏起來，通暝行，將掃羅的身屍及伊許個子的身屍對伯珊的城牆取落來，帶到雅比，佇遐燒伊；13將的骨埋葬佇雅比的垂絲柳(sûi-si-liú)樹腳，禁食七日。
