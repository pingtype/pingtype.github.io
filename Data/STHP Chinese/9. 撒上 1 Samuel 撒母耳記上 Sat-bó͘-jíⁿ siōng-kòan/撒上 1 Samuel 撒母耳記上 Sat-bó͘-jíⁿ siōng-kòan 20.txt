1大衛對拉瑪的拿約逃走，到約拿單的面前，講：「我做甚麼？我有甚麼歹？佇你的老父的面前有甚麼罪，伊竟然啲數想我的生命嗎？」2約拿單給伊講：「決斷呣是！你到死。我的老父做代誌，無論大細，無一項無互我知。我的老父豈干單隱瞞我此項事嗎？決斷無按呢。」3大衛閣咒誓講：「你的老父準準知我佇你的面前得著恩典。伊的心講，呣通互約拿單知，驚了伊會憂悶。我指耶和華的永活，及你的活命來咒誓，我離開死只有一步若定。」4約拿單給大衛講：「你的心所愛，我欲給你做。」5大衛給約拿單講：「明仔日是初一，我應該著及王坐桌，求你容允我去匿佇田裡，到第三日下昏。6你的老父若看我無佇啲，你就講：『大衛切切求我准伊倒去本城伯利恆，因為伊通家佇遐獻年祭。』7伊若講好啦，就你的奴僕有平安；伊若發受氣，就知伊決意欲害我。8今你著施恩互你的奴僕，因為你前有互你的奴僕及你指耶和華來結約。我若有罪，請你本身刣我，啥事帶我到你的老父遐？」9約拿單講：「決斷無對你按呢行！因為我若真知我的老父決意欲害你，我豈無給你講嗎？」10大衛給約拿單講：「你的老父若用歹聲嗽應你，是誰欲來給我講啊？」11約拿單給大衛講：「來啦，咱出來去田裡。」二人就出去田裡。12約拿單給大衛講：「願耶和華──以色列的上帝做干證。明仔日此時，抑是第三日，我探看我的老父，若有好意思向大衛，我豈無差人給你講嗎？13我的老父若有意思害你，我欲給你講互你平安去，若無，願耶和華加倍責罰約拿單。願耶和華及你佇啲，親像伊曾及我的老父佇啲一樣。14呣若我活啲的時你著對我顯明耶和華的慈愛，免得我死無，15就耶和華對地上一盡(it-chīn)剪除(chián-tû)大衛的對敵的時，你也永遠呣通對我的家，絕斷你的恩惠。」16約拿單就及大衛的家結約：講：「願耶和華對大衛諸個對敵的手來討伊。」17約拿單因為疼大衛，就教伊閣咒誓，因為伊疼伊親像疼家己的生命。18約拿單給伊講：「明仔日是月的初一，你的位放空，欲講你無佇啲。19等到三日，你著緊緊落去，到你前抵著代誌所匿的所在，佇以色的石磐遐聽候。20我欲射三支箭(chìⁿ)佇石盤邊，那親像考靶(khó-pé)一樣。21我欲差一個囝仔，講：『你去尋許個箭』我若給囝仔講：『看啊，箭佇你此旁著拾伊』，你就通倒來；我指活的耶和華來咒誓，你有平安無害。22我若給囝仔講：『看啊，箭佇你彼旁』你就著去，因為是耶和華差你去。23論到你我今仔日所講的，有耶和華佇你我的中間，直到永遠。」24大衛就去匿佇田裡。到初一日，王坐桌得欲食。25王照常坐伊的位，就是倚佇壁裡的位，約拿單啲徛，押尼珥坐佇掃羅的身邊，大衛的位放空(pàng-khang)。26總是此日掃羅無講甚麼，伊拍算大衛抵著代誌，無清氣，伊的確是無清氣。27隔日，就是彼月的初二，大衛的位猶原放空。掃羅問伊的子約拿單講：「耶西的子怎樣昨仔日、今仔日無來食？」28約拿單應掃羅講：「大衛切切求我准伊去伯利恆。29伊講：『求你准我去，因為阮兜(tau)佇城內有祭祀；我的兄吩咐我去。今我若佇你的目睭前得著恩典，求你准去見我許個兄』；所以伊無來及王坐桌。」30掃羅對約拿單發受氣，給伊講：「你此個硬心悖逆的婦仁人的子，我豈呣知你揀耶西的子，家己取凌辱，致到你的老母抵著褪裼的凌辱嗎？31因為耶西的子活佇地上的時，你及你的國的確堅固。今著差人去，掠伊到我遮；伊的確著死。」32約拿單應伊的老父掃羅對伊講：「伊啥事著死啊？伊有做甚麼啊？」33掃羅擲(cho̍h)彼支槍(chhiuⁿ)欲鑿(chha̍k)約拿單，約拿單就知伊的老父決意欲刣大衛。34對按呢約拿單真受氣，就對桌裡起來佇此初二日無食甚麼。伊因為大衛煩惱，是因為伊的老父凌辱伊。35隔早起，約拿單照伊及大衛所約的時出去到田裡，有一個囝仔及伊去。36給囝仔講：「你走去，尋我所射的箭。」囝仔走去，伊就射一支箭佇伊的頭前。37囝仔到約拿單箭射到的所在，約拿單佇囝仔的後面叫講：「箭豈呣是佇你的頭前嗎？」38約拿單閣叫囝仔(gín-ná)講：「趕緊噢(o͘h)緊緊去，呣通延延！」約拿單的囝仔就拾許個箭，倒轉來伊的主人遐。39總是囝仔呣知這是甚麼意思，只有約拿單及大衛知此個代誌。40 約拿單將器械(khì-hâi)交代囝仔，吩咐講：「你提倒去城內。」41囝仔去了後，大衛就對南勢一所在出來，仆佇地裡，拜三拜；二人相唚，相及啼哭，大衛閣卡到極(kàu-ke̍k)。42約拿單給大衛講：「你今平安去，咱二人已經指耶和華的名咒誓講：『願耶和華佇你我的中間，閣佇你的後裔及我的後裔的中間，直到永遠。』」伊就起來去；約拿單也倒去城內。
