1哈拿祈禱講：我的心因為耶和華來快樂；我的角因為耶和華來抬高。我向對敵敢講大話；因為我為著你的拯救來歡喜。2無有聖者親像耶和華；你以外無別個，也無石磐親像咱的上帝。3恁呣通自誇講驕傲的話，也呣通互濫糝的話出你的嘴；因為耶和華是智識的上帝，人的行做互伊批評。4勇士的弓(keng)已經遏折(at-chi̍h)；著觸(tio̍h-tak)的人用氣力縖腰(hâ-io)。5飽足的，互人倩(chhiàⁿ)來趁食；枵的，無閣枵。生育(seng-io̍k)的，生七個子(kiáⁿ)；有多多子的，反轉衰弱。6耶和華互人死，也互人活，互人落陰間，也互人起來。7耶和華互人喪鄉，也互人好額，互人降低，也互人升高。8伊對塵埃升高喪鄉人，對糞埽堆高升欠缺的人，互及首領相及坐，續接榮光的座位。因為地的柱屬佇耶和華；伊將世界安置佇彼頂面。9伊欲保守伊聖者的腳，互歹人佇黑暗中靜寂寂；因為人倚靠氣力會卡贏。10及耶和華相爭的，欲受拍碎；伊欲對天用雷拍伊，耶和華欲審判地的極頭，賞賜氣力互伊的王，舉起伊受抹油者的角。11以利加拿倒去拉瑪到伊的家。彼個囝仔佇祭司以利的面前服事耶和華。12以利許個子是匪類，呣識耶和華。13祭司佇百姓的例就是：見若人獻祭，啲煮肉的時，祭司的奴僕就來，手攑三爪(saⁿ-jiáu)的叉(chhe)，14用叉插入鉢(poah)，抑是鼎( tiáⁿ)，抑是鐵銚(thih-tiō)，抑是鍋(e)，見若所叉出來的肉，祭司攏提做家己的。佇示羅親像按呢款待見若來遐的以色列人。15閣佇未燒油膋的代先，祭司的奴僕就來給獻祭的人講：「你著用肉互祭司，通煏(pek)。因為伊呣愛你過煮的肉，是愛生(chhiⁿ)的。」16彼人若對伊講：「欲代先燒油，然後通照你的心所愛提去。」伊就講：「呣啊，此霎著互我；若呣，我欲強強提去。」17按呢，許個少年人的罪佇耶和華的面前真重，因為人厭惡耶和華的祭祀。18彼時，撒母耳猶細漢，穿幼苧布的以弗得，佇耶和華的面前服事。19閣伊的老母逐年給伊做一領細領的長衫，及伊的丈夫上來獻年祭的時帶(tòa)來互伊。20以利給以利加拿及伊的某祝福，講：「願耶和華對此個婦仁人閣賞賜你後裔，來替所還互耶和華的。」就倒去本所在。21耶和華看顧哈拿，伊就懷孕生三個子，二個查某子。囝仔撒母耳也佇耶和華的面前漸漸大漢。22以利真老，聽見伊的子對以色列眾人所行一切的事，閣聽見in及會幕門前做工的婦仁人私通，23伊就給講：「恁啥事行諸個事啊？我對諸個眾百姓聽見恁的歹所行。24我的子啊，呣通按呢！因為我所聽見的風聲是呣好，恁互耶和華的百姓犯罪。25人若得罪人，上帝審判伊；人若得罪耶和華，是誰替伊祈禱？」若是呣聽老父的話，因為耶和華存意欲刣。26囝仔撒母耳漸漸大漢，得著耶和華及人愈疼伊。27有上帝的奴僕來見以利，對伊講：「耶和華按呢講：『你的祖公的家前佇埃及法老的家做奴僕的時，我豈無對伊出現嗎？28我豈無對以色列眾支派，揀伊做我的祭司，佇我的壇頂獻祭，燒香，穿以弗得佇我的面前，以色列族所獻的火祭我豈無攏互伊的祖公的家嗎？29我所命令的祭祀(chè-sū)禮物佇我徛起的所在的，恁啥事睭踏(thún-ta̍h)伊，尊重你的子卡過頭尊重我，用我的百姓以色列所獻上好的禮物來家己肥(pûi)啊？』30所以，耶和華──以色列的上帝講：『我實在曾講，你的家你的老父的家欲永遠行佇我的面前；總是今耶和華講，我決斷呣按呢。因為尊重我的，我欲尊重伊；藐視我的，伊欲受看輕。31看啊，日子欲到，我欲斬斷你的手骨及你的父的家的手骨，互你的家中無一個老人。32佇上帝互以色列人享福的時，你欲看見我的厝的衰敗。佇你的家中欲永遠無一個老人。33屬佇你的人我無對我的壇剿滅的；欲拍歹你的目睭、憂傷你的心。你家中(ke-tiong)所閣生的人攏欲中年就死。34你二個子何弗尼、非尼哈所抵著的欲做你的兆頭：二人欲同一日死。35我欲為家己立一個盡忠的祭司；伊欲照我的心我的意來行。我欲為伊建立堅固的家；伊欲永遠行佇我所抹油者的面前。36你的家所剩的人攏欲來跪拜伊，求一個銀，一個餅，講：求你互我當祭司職的一個，互我通得著淡薄餅來食。』」
