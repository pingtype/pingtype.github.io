1以色列人出去欲及非利士人交戰，紮營近佇以便以謝；非利士人紮營佇亞弗。2非利士人排陣攻擊以色列人。交戰的時，以色列人刣輸佇非利士人的面前；非利士人佇平洋刣死的軍兵約略四千人。3百姓倒來到營內，以色列的長老講：「耶和華今仔日啥事互咱刣輸佇非利士人的面前啊？咱呣值著扛耶和華的約櫃對示羅來咱遮，互伊佇咱中間通救咱脫離咱的對敵的手。」4百姓就差人到示羅，對遐扛坐佇兵的中間萬軍的耶和華的約櫃來。以利二個子何弗尼、非尼哈及上帝的約櫃佇遐。5耶和華的約櫃到營中，以色列眾人就大聲喝，地續會應聲。6非利士人聽見大聲啲喝的聲音，就講：「佇希伯來的營按呢大聲喝，是甚麼緣故？」後來就知耶和華的約櫃到營中。7非利士人就驚惶，講：「有上帝到的營中」；閣講：「咱有災禍啦！平素呣曾有此個事。8咱有災禍啦！是誰會救咱脫離諸個大權能的上帝的手啊？前佇曠野用逐樣的災禍拍埃及人的，就是諸個上帝。9非利士人啊，恁著勇敢，著做大丈夫，免得恁服事希伯來人，親像服事恁一樣。恁著做大丈夫，及交戰。」10非利士人就交戰，以色列人刣輸，逐個走倒去的布棚，刣死真多，以色列的步兵死三萬人。11上帝的約櫃互搶去，以利二個子何弗尼、非尼哈也死。12有一個便雅憫人對戰陣走來，衫拆裂，頭殼摻土粉，像彼日到示羅。13伊到的時，抵當以利佇路邊坐佇伊的位啲瞭望(liâu-bāng)，因為伊的心為著上帝的約櫃來掛慮。彼人入城報消息，通城的人就攏喉叫。14以利聽見喉叫的聲就問講：此個嘩嘩哮的聲是甚麼緣故啊？」彼人趕緊來報以利。15彼時以利九十八歲，目睭柴柴，會看見。16彼人給以利講：「我是對戰陣來的，今仔日我對戰陣走來。」以利講：「我的子啊，代誌怎樣？」17報消息的應講：「以色列人佇非利士人的面前逃走，百姓中受刣的不止多！你二個子何弗尼、非尼哈也死，上帝的約櫃續互搶去。」18伊一下講起上帝的櫃，以利就對伊的坐位向對後面，跋倒佇門邊頷頸折就死；因為伊年老，身體重。以利做以色列的士師四十年。19以利的媳婦、非尼哈的某懷孕欲到期，伊聽見上帝的櫃互人搶去，乾官及丈夫攏死的消息，就曲痀(khiau-ku)來生子，因為大痛疼(thàng-thiàⁿ)忽然(hut-jiân)到；20啲欲死的時，邊頭啲徛許個婦仁人給伊講：「呣免驚！你生查甫囝仔啦。」總是伊無應，也無關心。21伊給囝仔號名以迦博，講：「榮光離開以色列！」這是因為上帝的櫃互人搶，閣因為乾官及丈夫也死。22伊閣講：「榮光離開以色列，因為上帝的櫃受搶。」
