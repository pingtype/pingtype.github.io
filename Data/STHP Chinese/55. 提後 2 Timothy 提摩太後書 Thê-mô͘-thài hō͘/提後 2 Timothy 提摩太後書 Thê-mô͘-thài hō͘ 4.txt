1我佇上帝的面前，及欲審判活人死人的基督耶穌的面前，為著伊的顯現及伊的閣來，吩咐你：2著傳道理，無論得時不得時，著專務伊；用百般的寬容、教示、來責備、警戒、勸勉。3因為時日欲到，人欲呣容允端正的教示，欲耳孔癢，愛聽多多先生，照家己的私慾，4閣越頭呣聽真理，去向(ǹg)無影的話。5獨獨你凡事著節制，忍受艱苦，行傳福音者的工，來盡你的職份。6因為今我的血啲做灌奠(koàn-tiān)，我過世(kè-si)的期到啦。7我已經爭戰好的爭戰，已經盡跑走的路站，已經守所信的道理。8今了後，有義的冕旒給我備辦下啲，就是主做公義的審判司佇彼日欲互我；呣若互我，也欲互見若欣慕伊顯現的人。9你著致意緊緊來尋我。10因為底馬欣慕此個世間，就離開我，去帖撒羅尼迦，革勒士去加拉太，提多去撻馬太，11只有路加及我佇啲。著導馬可及你相及來，因為伊佇服事的工有利益我。12推基古我已經差伊去以弗所。13我佇特羅亞留佇加布兜(tau)的外衫，你來的時著續帶來，也著帶許個冊，許個羊皮的閣卡要緊。14拍銅師傅亞力山大多多項害我；主欲照伊的所行來報應伊。15你也著張持(tiuⁿ-tî)伊，因為伊不止對敵阮的話。16我頭一擺分訴的時，無人倚近我，眾人攏離開我；願此個罪無歸佇。17若是主徛佇我身邊，互我勇健，互所著宣傳的對我來一盡報揚，閣互外邦攏聽見；我也得著救出佇獅的嘴。18主欲救我脫離攏總的歹代，也欲救我入佇伊天裡的國。願榮光歸伊，到代代無盡。阿們。19請安百基拉、亞居拉，及阿尼色弗的家。20以拉都佇哥林多。特羅非摩破病，我留伊佇米利都。21著致意佇冬天前來。友布羅、布田、利奴、革老爹，及眾兄弟攏請安你22願主及你的神佇啲。願恩典及恁佇啲！
