1耶和華的話臨到我講：2「人子啊，你著宣傳講，主耶和華按呢講：慘啊此日！恁著啼哭。3因為日近啦，就是耶和華的日近啦，就是密雲的日，欲做列國的時期。4欲有刀劍臨到埃及；佇埃及受刣的人倒落去的時，古實人就有痛苦，欲掠伊的眾人，拆毀伊的地基。5 古實、弗、路德、參插的百姓，及古巴，以及同盟的國的百姓攏欲及相及倒佇刀下。」6耶和華按呢講：扶助埃及者亦欲倒。伊勢力的驕傲欲降低；對色弗尼的塔起，攏欲佇遐倒佇刀下。這是主耶和華講的。7欲佇冷靜的地的中間來做冷靜；伊諸個城亦欲列佇諸個荒廢的城的中間。8當我放火佇埃及；見若幫助伊者，攏受滅無。彼時，就知我是耶和華。9「到彼日，欲有使者對我的面前搭船出去，互安然徛起的古實人驚惶；欲有痛苦臨到，親像埃及的日一樣。看啊，代誌來啦！10主耶和華按呢講：我欲用巴比倫王尼布甲尼撒的手，滅埃及的眾人。11伊及隨伊的人，就是列國中強暴的，欲來毀滅此個地。欲拔刀攻擊埃及，互遍地有受刣的人。12我欲互許個江河乾，亦欲用彼個地賣互歹人的手；我欲用外邦的手，互彼個地及其中所有的變做冷靜。這是我耶和華講的。13主耶和華按呢講：我欲毀滅許個偶像，對羅弗除滅神佛；的確無閣有君王對埃及地出。我欲降落驚惶佇埃及地。14我欲互巴忒羅冷靜，放火佇瑣安的中間，行審判的事佇羅的地方。15我欲傾出我的大受氣佇訓(sìn)，就是埃及的衛所，亦欲滅羅的眾人。16我欲放火佇埃及，訓欲抵著大痛苦；羅欲抵著攻破；羅弗當頭白日抵著對敵。17亞捫及比伯實的少年人欲倒佇刀下；欲互人掠去。18我佇答比匿(Tap-pí-le̍k)遏折埃及諸個軛(taⁿ)，互伊因為勢力的驕傲息佇伊的中間。彼時，佇遐日黑暗；論到此個城，欲有密雲遮蓋，伊中間的查某子欲互人掠去。19我欲按呢審判埃及，就知我是耶和華。」20十一年正月初七，耶和華的話臨到我講：21「人子啊，我已經遏折埃及王法老的手骨；無包伊的傷無糊藥，無紮布料，通互伊有力攑刀。22所以主耶和華按呢講：看啊，我及埃及王法老做對敵，欲將伊二支手骨，勇者、受遏折者，欲做一下遏折，互刀對伊的手磕落。23我欲將埃及人分散佇列國，四散佇列邦。24我欲互巴比倫王的手骨有力，將我的刀交佇伊的手；我欲遏折法老的手骨，伊欲佇伊的面前譆譆孱(hiⁿ-hiⁿ-chhan)，親像受死傷的人譆譆孱。25我欲扶巴比倫王的手骨，法老的手骨欲垂落去；我將我的刀交佇巴比倫王的手，伊欲伸出彼支刀佇埃及地，彼時in就知我是耶和華。26我欲將埃及人分散佇列國，四散佇列邦；就知我是耶和華。」
