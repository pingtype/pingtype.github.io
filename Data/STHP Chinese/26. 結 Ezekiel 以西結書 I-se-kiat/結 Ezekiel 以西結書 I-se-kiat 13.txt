1耶和華的話臨到我講：2「人子啊，你著宣傳來攻擊以色列中許個啲宣傳的先知，給許個照伊家己的心意來宣傳者講：『恁著聽耶和華的話。』」3主耶和華按呢講：「許個戇的先知，有災禍啊，趁家己的心神來行，並無看見一項。4以色列啊，你的先知親像拋荒的所在的狐狸，5恁未曾上到破隙(khiah)的所在，亦未曾為著以色列家圍一個牆，通佇耶和華的日戰陣徛會住。6所看見的是虛假，是白賊的占卜。講這是耶和華講的，其實耶和華無影差，猶啲向望彼個話會應驗。7恁豈呣是看見虛假的異象嗎？豈呣是講白賊的占卜嗎？恁講，這是耶和華講的，其實我無差講。」8所以主耶和華按呢講：「因為恁所講的是虛假，所看的是白賊，看啊，因為按呢我及恁反對。這是主耶和華講的。9我的手欲攻擊許個看見虛假，用白賊占卜的先知，的確無屬佇我的百姓的會中，無記佇以色列家的人名簿，亦通進入以色列地；恁就知我是主耶和華。10因為誘惑我的百姓，講：『平安！』其實無有平安，就是親像人起牆壁，給伊筅灰水(chhéng-he-chúi)。11所以你著對許個筅灰水的人講：『牆欲倒壞，欲有漲水的大雨。大雹啊，恁著落來，閣欲有大風吹裂伊。』12看啊，牆倒了後，人豈無欲對恁講：『恁所筅的灰水今佇叨落？』」13所以主耶和華按呢講：「我欲佇我的大受氣，用狂風拆裂伊，佇我的受氣欲有漲水的大雨，也佇我的大受氣欲落大雹，來毀滅伊。14我欲按呢拆毀恁筅灰水的牆，拆到平地，致到牆基露現，牆欲倒壞，恁亦欲滅無佇彼中間；恁就知我是耶和華。15我欲按呢成我的大受氣佇彼個牆及筅灰水的人，亦欲對恁講：『牆無去啦，筅灰水的人亦無去啦。』16這就是以色列的先知，指耶路撒冷來宣傳，為著伊看見平安的異象，其實無有平安。這是主耶和華講的。」17「人子啊，你著面直直向你的百姓的婦女，就是照伊的心意來宣傳者，你著宣傳來攻擊伊，18講，主耶和華按呢講：『諸個婦女有災禍啊！給眾人的手曲縫靠墊(pâng-khò-tiām)，給逐等號身材的人做罩頭殼的帕，來搶人的神魂。總無恁欲搶我的百姓的神魂，為利益家己救活神魂嗎？19恁為著幾若把大麥，幾若塊餅，佇我的百姓中褻瀆我，對我許個愛聽白賊話的百姓來講白賊，害死許個呣應該死的神魂，亦互呣應該活的神魂活。』」20所以主耶和華按呢講：「看啊，我反對恁的靠墊，就是恁所用來搶神魂、互伊飛去的。我欲對恁的手拆起來，我欲解放許個神魂就是恁所搶的神魂，來互飛去的。21亦欲拆裂恁許個帕，救我的百姓脫離恁的手，無閣受搶，佇恁的手內。恁就知我是耶和華。22因為彼號義人，我無互伊傷心，恁用白賊話互伊傷心，閣恁堅固歹人的手，互伊無越頭離開伊的歹路來得著活。23所以恁通閣看見虛假，亦通閣占卜；我欲救我的百姓脫離恁的手；恁就知我是耶和華。」
