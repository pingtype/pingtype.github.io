1耶和華的話閣臨到我講：2「人子啊，你著對推羅的君王講，主耶和華按呢講：因為你心內驕傲，你亦講：我是一個上帝；我佇海中坐上帝的位。你雖然存心家己掠做是上帝，其實你是人，呣是上帝！3看啊，你比但以理卡有智慧，無一項秘密的事對你隱密。4你倚靠家己的智慧聰明得著財寶、得著金銀，收佇你的庫房。5你倚靠家己的大智慧及生理加添你的好額，亦你的心為著你的好額來驕傲。6所以主耶和華按呢講：因為你存心家己掠做是上帝，7看啊，所以我欲帶外邦人，就是列國中強暴的人來你遮；in欲互你落深坑；你欲死佇海中，親像受刣的人的死一樣。欲拔刀攻擊你對智慧所得著的好物，拍垃墋你的榮光。8欲互你落深坑；你欲死佇海中，親像受刣的人的死一樣。9佇刣你的人的面前，你猶未講「我是上帝」嗎？其實你佇刣死你的人的手，不過是人，呣是上帝。10你欲死佇外國人的手中，親像未受割禮的人的死一樣，因為我有講伊。這是主耶和華所講的。」11耶和華的話臨到我講：12「人子啊，你著給推羅王做哀歌，對伊講主耶和華按呢講：你無所呣齊備，智慧充足，完全媠。13你曾佇伊甸上帝的園內，用逐樣的寶石做你的妝飾，就是紅寶石、黃玉及金剛石、青玉、紅瑪瑙、及碧玉、藍玉、綠寶石、及赤玉、及黃金；閣你鼓及簫佇你遐製造，當你受造的日，就攏齊備。14你是彼個受抹油遮蓋的兵；我安置你佇上帝的聖山；你往來佇出火的石的中間。15你對受造的日所行攏完全，直到尋著不義佇你的中間。16因為你生理真大，人就用強暴充滿佇你的中間，致到你犯罪，因為按呢，我看你親像污穢，就對上帝的山趕逐你。遮蓋的兵啊，我已經將你對出火的石的中間除滅。17你因為媠，心中驕傲，閣因為你的榮光敗壞你的智慧，我已經捙倒你佇地裡，互你倒佇君王的面前，互看見。18你因為罪過真多，做生理無公道，你拍垃墋你許個聖所。所以，我互火對你中間出，來燒滅你，互你佇所有看見的人的目睭前變做地上的火灰。19眾百姓的中間，見若識你的人，攏欲為著你來卬愕。你互人通驚，永遠無通閣佇啲。」20耶和華的話臨到我講：21「人子啊，你的面著向西頓對伊宣傳講，22主耶和華按呢講：西頓啊，看啊，我及你做對敵，我的確佇你中間得著榮光。我佇伊中間行審判，顯明我做聖的時，就知我是耶和華。23我亦欲互瘟疫，及流血的事入伊的街路。著傷者倒佇伊的中間，四圍有刀劍攻擊伊，就知我是耶和華。」24「四圍平素看輕以色列家的人，以後無閣向in做鑿(chha̍k)人的茦，互人艱苦的草茦，就知我是主耶和華。」25主耶和華按呢講：「我聚集以色列家對所四散去的百姓中，對顯明我做聖佇列國人的目睭前，彼時欲徛起佇本所在，就是我所賞賜我的奴僕雅各的地。26欲安然徛起佇彼中間。我已經行審判佇四圍看輕的人，彼時欲起厝，栽種葡萄園，安然徛起，就知我是耶和華──的上帝。」
