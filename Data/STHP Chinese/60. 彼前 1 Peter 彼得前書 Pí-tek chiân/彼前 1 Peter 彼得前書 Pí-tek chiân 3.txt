1恁做婦仁人的，也著按呢順服家己的丈夫；設使有的無趁道理，雖然無用講話，也通用婦仁人的所行得著來趁；2因為看見恁清潔驚畏的所行。3恁的妝飾呣通用外面的辮(pïn)頭毛，及掛金器，抑是穿衣服做妝飾，4就是用心內隱密的人，穿溫柔、恬靜的心神做敗壞的衣服；這佇上帝的面前是真寶貝。5因為在早聖的婦仁人就是向望上帝的也是按呢家己妝飾，順服家己的丈夫，6親像撒拉順趁亞伯拉罕，稱伊做主。恁若行好，無搭嚇(tah-hiahⁿ)來驚惶，就做伊的查某子。7恁做丈夫的，也著按呢照智識及婦仁人相及，尊敬伊是卡軟茈的器具，也是相及承接活命的恩。互恁的祈禱無抵(tú)著阻擋。8到底大家著同心，相體貼，相疼親像兄弟，憐憫謙卑。9無用歹報歹，抑是詈罵報詈罵，反轉著祝福；因為恁受召，是欲互恁承接祝福。10因為：人若愛欲惜活命，閣見著福氣的日，就著禁止嘴舌無歹，嘴唇無講詭譎；11著離開歹來行好，尋和平，來追趇(jip)伊。12因為，主的目睭看義人，伊的耳孔聽的祈禱。若是主的面鑑察行歹的人。13恁若為著好來熱心，是誰會害恁？14總是恁若因為義來受苦，就有福氣。莫得驚的威風，也莫得迫腹(peh-pak)；15獨獨恁心內著掠基督做主尊伊做聖。見若有人問恁所向望的因由，就著不時便便，用溫柔及驚畏來分訴；16著存無通責備的良心，才恁佇叨落一項事受誹謗，就佇彼項事會互許個誣賴恁佇基督的好品行的，家己受見誚。17因為上帝的旨意若愛按呢，就恁行好來受苦，比行歹來受苦卡好。18因為基督也一擺為著罪受苦，義的替不義的，是欲導咱到佇上帝。論肉體，就受死；論神，就得活。19佇彼個神也曾去傳道理互監內許個神，20就是早呣信趁的，當上帝吞愞聽候佇挪亞的日、啲大船的時。入彼內面的人少少，只有八個對水得救。21此個所關照的洗禮，今也救恁；呣是除去肉體的垃墋，就是無通責備的良心向上帝來求，是對耶穌基督的復活。22伊已經去天裡，今佇上帝大旁；諸個天使及有權柄的，有氣力的，降服伊。
