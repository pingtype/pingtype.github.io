1瑪撒王利慕伊勒的話，就是伊的老母所教示的。2我的子啊，著怎樣？我親生的子啊，著怎樣？我下願得著的子啊，著怎樣啊？3呣通將你的精力互婦仁人；你的所行呣通趁許個敗壞王的。4利慕伊勒啊，飲酒呣是王所合宜，呣是王所合宜；王親講厚酒佇叨落也是無合宜；5驚了飲落去就記得律法，偏斷一切受苦的人的案件。6厚酒著互欲死的人，酒著互苦心的人，7互伊飲了，記得伊的喪鄉，無閣記得伊的艱苦。8你著為著啞口的來開嘴，為著一切無依倚的來伸的冤。9你著開嘴照公義判斷，為著困苦及喪鄉的伸冤。10有才德的婦仁人是誰會尋著啊？伊的價值大大贏過寶石。11伊的丈夫的心倚靠伊，攏無欠缺財利，12伊一世人的日互丈夫有利益無損害。13伊尋綿羊的毛及幼麻，甘心用手做工。14伊親像生理船對遠遠運伊的米糧來，15天未光伊就起來，用食物分互家內的人，將應該做的工分派女婢。16伊斟酌看田園就買伊；用伊的手所趁的來栽種葡萄園。17伊用氣力縖腰，互手骨嚴硬。18伊知所經營的有利益；伊的燈通暝無熄。19伊的手提籰仔(a̍k-á)，伊的手心按紡車。20伊出手賑濟艱苦人，伸手幫助喪鄉人。21伊無因為落雪為家內的人掛慮，因為全家攏穿朱紅的衣服。22伊為家己做媠的毯仔；伊所穿的就是幼苧布及紫色的布。23伊的丈夫佇城門口人人識伊，因為伊及本地的長老相及坐。24伊做幼苧布的衣裳去賣，閣將腰帶賣互生理人。25氣力及威儀是伊的衣服；伊想著將來的景況就歡喜笑。26伊開嘴就講智識的話；伊的舌有仁慈的教示。27伊斟酌看家內的事，無食閒飯。28伊的子兒起來稱伊有福氣；伊的丈夫也謳咾伊，29講：查某子好德行者多多，獨獨你界第一的。30好人才是虛假的，娞也是空空；獨獨敬畏耶和華的婦仁人欲得著謳咾。31伊的手所做的效果歸伊；伊的工佇城門欲謳咾伊。
