1家己分別的，是求伊所意愛，閣痛恨一切真的智慧。2戇人無歡喜明理，獨獨愛顯明伊的心意。3歹人來，藐視也隨伊來；見誚到，凌辱及伊到。4人嘴內的話親像深的水；智慧的水泉親像啲流的溪水。5體貼歹人的情面，判斷來冤枉義人，攏是呣好。6戇人開嘴就起冤家，伊的嘴是叫人拍。7戇人的嘴是伊的敗無；伊的嘴唇是伊的靈魂的羅網。8學話的人的言語親像好食的物，深入人的腹內。9做工算行的，及殘害的做兄弟。10耶和華的名是堅固的台；義的人走入去就得著安穩。11好額人的財物是伊堅固的城，照伊拍算，是親像高的牆。12敗壞的代先，人的心是驕傲；尊貴的頭前是謙卑。13未聽的代先就應，就是伊的戇及凌辱。14人的心神會忍受伊的病疼；心神受傷，是誰會當得起啊？15聰明的人的心得著知識；智慧人的耳孔求知識。16禮物是替人開路，導伊到大人的面前。17代先辯論的，親像有義理；獨獨厝邊來，就查察伊。18抽籤會互冤家息，也會排解佇有勢力的人的中間。19受剋虧的兄弟，欲得著伊復和，比取堅固的城卡；此號的相爭親像營寨(iâⁿ-chē)的門楗。20人講話的效果，會互伊的腹肚充滿；伊的嘴唇所出的，欲互伊飽足。21生死的權在佇嘴舌，疼伊者，欲食伊的果子。22得著某的，就是得著福氣，也是得著耶和華的恩惠。23喪鄉人懇切來求；好額人歹聲嗽來應。24多多朋友的，家己取敗無；有一個知己的比兄弟卡親。
