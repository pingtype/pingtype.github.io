1智慧有起伊的厝，有拍伊七支柱，2有刣伊的精牲，有調和伊的酒，有辦伊的筵桌；3差伊的女婢出去，家己佇城內極高的所在啲叫，4講：見若戇直的人，著越來遮！閣給無知的人講：5恁來，食我的餅，飲我調和的酒。6恁棄拺愚戇，就得著活，也著行光明的路。7規正侮慢的人，家己招凌辱；責備歹人者，家己取見誚。8呣通責備侮慢的人，驚了伊怨恨你；著責備智慧的人，伊欲疼你。9教示智慧的人，伊就益發有智慧；指示義人，伊就加添學問。10敬畏耶和華是智慧的根本；識彼位聖者就是聰明。11因為對我，你的日子欲卡多，你的年歲也愈欲加添。12你若做智慧，就是為著本身做智慧；你若侮慢，就欲家己擔當。13愚戇的婦仁人嚷；伊是戇直，呣識半項。14伊坐佇伊家己的門口，坐佇城內高地的座位，15愛叫過路的人，就是直直行的路的人，16講：見若戇直的人著越來遮！閣給無知的人講：17偷舀(iúⁿ)來的水是甜的，偷食的餅是有滋味的。18總是彼號人呣知佇伊遐的是陰魂；伊的人客佇陰府深的所在。
