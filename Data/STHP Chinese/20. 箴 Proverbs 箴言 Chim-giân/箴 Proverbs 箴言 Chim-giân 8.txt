1智慧豈無啲叫？聰明豈無出聲？2伊佇路邊高地的頂面，佇十字路口啲徛，3佇城門邊，佇城門口，佇城出入的所在，大聲叫講：4眾人啊，我叫恁，我向世間人出聲。5講：戇直的人啊，恁著會曉得通達的理；愚戇的人啊，恁心內著明白。6恁著聽，因為我欲講極好的事；我欲開嘴論正直的事。7我的嘴欲講出真實；我的嘴唇怨恨歹代。8我所講的話攏是公義，其中無彎曲乖謬。9這會明理的人，攏會曉得，得著智識的人，攏掠做正直。10恁著承受我的教示，卡好得著白銀；得著智識，卡好得著黃金。11因為智慧比紅寶石卡好；一切所欣慕的攏及伊比得。12我──智慧用通達做徛起的所在，閣尋著智識及計劃。13敬畏耶和華在佇怨恨歹代；彼號驕傲、濫糝，及歹路，以及乖謬的嘴，攏是我所怨恨。14我有計劃及真的智識；我就是聰明，我有能力。15帝王對我來坐位；人君對我定著公平的法。16王親及貴族，世上一切的審判司，攏是對我來掌權。17疼我者，我也疼伊；懇切尋我者，欲尋著。18好額尊貴在佇我；久長的富有及公義也在佇我。19我的果子卡好黃金，贏過好金；我的出色贏過紋銀。20我行佇公義的路，行佇公平諸個路中，21互疼我的人承受貨財，也充滿的府庫。22佇耶和華造化的起頭，佇極起頭創造的代先，我是伊所有。23對永遠，對極起頭，未有世界的代先，我已經受設立。24未有深淵，未有多多水的水泉，已經生我。25大山未定著，小山未有的代先，已經生我。26耶和華猶未創造大地及田野，以及地上土粉的原質。27伊建立諸個天，設圓環佇深淵的頂面。28頂面安置穹蒼，堅固深淵的水泉，29給海定著界限，互水無過伊的命令，定著大地的根基，我及伊佇啲。30彼時，我佇遐做師傅頭，日日互伊歡喜，常常佇伊面前快樂，31佇通徛起的地快樂，也及世間人相及歡喜。32恁諸個子，今著聽趁我，因為執守我的道路者，就有福氣。33著聽教示就得著智慧，呣通棄絕伊。34聽趁我、日日佇我的門口啲等、佇我的門豎邊聽候的，彼號人有福氣。35因為尋著我者，就尋著活命，也欲對耶和華得著恩惠。36得罪我者，是害家己的生命；怨恨我者，攏是家己取死。
