1好名聲卡贏過大發財；恩惠卡好金銀。2好額喪鄉相往來，攏是耶和華所創造。3通達的人看見災禍就閃匿；戇直的人進前去受災害。4謙卑敬畏耶和華的報賞，就是好額、尊貴、活命。5乖僻的人的路有莿帕及羅網；保守伊的靈魂的，就離開伊遠遠。6教養囝仔，著用合宜的法，就伊到老也無歪斜。7好額的管轄喪鄉人；欠債的做債主的差用。8栽種罪惡的，欲收災禍；伊受氣的枴欲廢除。9好心的人，欲得著福氣，因為將伊的米糧分互喪鄉人。10趕出侮慢的人，就無相爭；冤家及凌辱也欲息。11愛清氣心肝的人，因為伊講恩典的話，王欲做伊的朋友。12耶和華的目睭看顧聰明的人，總是伊敗壞講奸詐的人的言語。13貧憚的人講：有獅佇外面；我佇街路裡欲受害死。14淫婦的嘴是深坑；耶和華所厭惡的，欲跋落佇彼內面。15愚戇縛纏佇囝仔的心內，若是教督的枴仔趕伊離開遠遠。16欺負喪鄉人來利益家己，閣送禮物互好額人的，攏致到欠缺。17你著俯耳孔聽智慧的人的話，專心佇我的知識。18若存佇你的心，吊佇你的嘴唇，這就是好。19我今仔日刁持用這指示你，為著欲互你倚靠耶和華。20計劃及知識的好事，我豈無寫互你嗎？21互你知真理的話的確實，互你通用真的話回覆差你的。22呣通搶劫喪鄉人的物，因為伊喪鄉，也呣通佇城門口欺負困苦的人；23因為耶和華欲替伊伸冤；搶奪的，耶和華欲搶奪許個人的生命。24快受氣的人，呣通及伊交陪；大受氣的人，莫得及伊往來；25驚了你學伊的所行，家己陷落佇羅網。26你呣通做彼號給人答應的，抑是給欠錢的做保認。27你若無通還，驚了人會來夯(giâ)你啲睏的眠床。28早時你的祖公所立的地界，你呣通遷徙。29你有看見人殷勤辦代誌的無？伊欲徛佇王的面前，無欲徛佇下賤的人的面前。
