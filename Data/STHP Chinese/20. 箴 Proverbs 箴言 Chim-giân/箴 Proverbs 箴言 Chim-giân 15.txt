1溫和的應答，會互受氣息；講話躁暴，會激起受氣。2智慧的人的舌講知識；戇人的嘴吐出愚戇。3耶和華的目睭逐所在佇啲；好歹攏啲鑑察。4純良的舌是活命的樹；若有乖謬者就會損傷心神。5戇人看輕老父的教督；願受責備的，得著見識。6義人的厝內有多多財寶；歹人所趁的是做伊的陷害。7智慧的人的嘴唇報揚知識；戇人的心攏無按呢。8歹人獻祭，是耶和華所厭惡；正直的人祈禱，是伊所歡喜。9歹人的路，是耶和華所厭惡；獨獨追趇公義的，就得伊疼。10放拺正路的，欲受重重的責罰；怨恨責備的，欲致到死無。11陰府及滅無攏佇耶和華的目睭前，何況世間人的心啊？12侮慢的人呣愛受責備；也無欲就近智慧的人。13快樂的心，會互面笑笑；心若憂悶，會損傷心神。14聰明的人的心尋知識；戇人的嘴一味好愚戇。15困苦的人的日子攏有災禍；心快樂的人，筵席無斷。16好額也有掛慮，呣值著喪鄉來敬畏耶和華。17食菜蔬，大家相疼，贏過食肥的牛仔，大家相怨恨。18歹性地的人惹起冤家；無快快受氣的人會互相爭息。19貧憚的人的路是親像莿帕的籬笆；正直的人的路成做大路。20智慧的子互老父歡喜；戇人看輕伊的老母。21無知的人掠愚戇做歡喜；明理的人照正直來行。22無相及參詳，所計謀會失敗；謀士多多，所計謀會成。23人的嘴應答合宜，就會歡喜；合時的話好到怎樣！24智慧的人有活命的路來上去，得著離開佇下底的陰府。25耶和華欲拆毀驕傲的人的厝，欲安定寡婦的地界。26歹的計謀是耶和華所厭惡；若是好的話是清潔。27貪財的，陷害家己的家；怨恨賄賂的，得著活。28義人的心，想了才應；歹人的嘴吐出歹代。29耶和華離開歹人遠遠，總是伊聽義人的祈禱。30目睭的光明，互心歡喜；好消息，會潤澤骨。31聽趁活命的責備的，欲徛起佇智慧的人的中間。32呣聽警戒的，是看輕家己；總是聽趁責備的，就得著見識。33敬畏耶和華是智慧的教示；謙卑就是榮光的代先。
