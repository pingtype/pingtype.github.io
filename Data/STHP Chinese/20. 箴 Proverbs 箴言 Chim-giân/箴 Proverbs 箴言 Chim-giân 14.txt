1智慧的婦仁人逐個建立伊的家；戇的婦仁人親手毀伊。2照正直來行的人敬畏耶和華；獨獨行代誌橫逆的，是藐視伊。3戇人的嘴內有驕傲的枴；獨獨智慧的人的嘴唇欲保惜本身。4家若無牛，牛就空空；土產多多是對佇牛的力。5真實的干證無講白賊；假的干證講白賊話。6侮慢的人尋智慧，也尋無著；聰明的人快快得著知識。7行到戇人的面前，就會看見伊的嘴唇無智識。8通達的人的智慧在佇明白伊的路；戇人的戇就是詭詐。9戇人掠犯罪做滾笑；正直的人的中間有和平。10心會知家己的艱苦；外人無份伊的歡喜。11歹人的厝欲倒壞；正直的人的布棚欲興旺。12有一條路，人看做正直，到尾成做死無的路。13人啲笑的時，心也有憂悶；快樂的結局變做悲傷。14心悖逆的人，欲對伊的所行來滿足；好人也欲對伊本身來滿足；15戇直的人無一句話呣信；通達的人逐步謹慎。16智慧的人驚惶，閣離開歹代；戇的人放肆，家己倚靠。17快受氣的，行代誌愚戇；計謀歹的，欲抵著怨恨。18戇直的人承接愚戇做業；通達的人得著知識做冕旒。19歹人仆佇好人的面前；罪人仆佇義人的門口。20喪鄉人連厝邊也怨恨伊；好額人朋友真多。21看輕厝邊的，此號人有罪；憐憫喪鄉的，彼號人有福氣。22計謀歹的，豈無入迷路嗎？計謀好的，欲得著憐憫及誠實。23百般的著磨攏有利益；嘴唇講多多話就致到喪鄉。24智慧的人的錢財做的冕旒；戇人的戇到尾是戇。25真實的干證，救人的性命；講白賊的是詭詐。26敬畏耶和華，有堅固的倚靠；伊的子兒有逃閃的所在。27敬畏耶和華就是活命的水泉，會互人離開死無的羅網。28國王的榮光在佇百姓的多；人君衰敗在佇百姓的少。29無快快受氣的，大大有聰明；躁性的，大顯出愚戇。30心內安靜是肉體的活命；怨妒是骨內的朽爛。31刻薄喪鄉的，是褻瀆創造伊的主；憐憫欠缺的，是尊敬主。32歹人佇伊所行的歹欲抵著捙倒；義人到死有向望。33智慧安然踮佇聰明的人的心；戇人的腹內欲露現。34公義互邦國升高；見有罪惡的百姓受凌辱。35用智慧行代誌的差用得著王的恩惠；獨獨卸敗的會抵著伊受氣。
