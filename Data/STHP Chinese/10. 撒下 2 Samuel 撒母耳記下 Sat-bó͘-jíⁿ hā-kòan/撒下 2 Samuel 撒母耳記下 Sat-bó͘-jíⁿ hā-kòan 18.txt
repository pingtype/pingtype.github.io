1大衛算隨伊的百姓，設立千總、百總導。2大衛差百姓出去，三份一交約押的手，三份一交洗魯雅的子、約押的兄弟亞比篩的手，三份一交迦特人以太的手。王給百姓講：「我的確及恁出去。」3總是百姓講：「你呣通出去。若阮逃走，對敵無掠阮做要緊；阮若陣亡一半，對敵也無掠阮做要緊。因為你一人擋得阮一萬人，你對城內幫助阮卡好。」4王給講：「恁所看做好的，我欲行伊。」對按呢王徛佇城門邊，百姓有的一百，有的一千，照次序(chhù-sū)出去。5王命令約押、亞比篩、以太講：「恁帶著我款待彼個少年人押沙龍著卡寬。」王為著押沙龍命令許個首領的話，百姓攏有聽見。6百姓就出去田野抵敵以色列人，佇以法蓮的樹林交戰。7佇遐以色列人刣輸佇大衛許個奴僕的面前；彼日陣亡的真多，共有二萬人。8因為戰陣散真開，遍遍佇彼所在，樹林所吞滅的比互刀所吞滅的卡多。9押沙龍偶然抵著大衛的奴僕。押沙龍騎伊的騾，騾走對大欉橡樹艷的樹枝下經過，伊的頭殼掛著橡樹，吊佇半空中，所騎的騾做伊去。10有一個人看見，就給約押講：「我看見押沙龍掛佇橡樹裡。」11約押給報伊的人講：「你已經看見，啥事呣對遐拍伊互伊墜落地啊？我就賞你十個銀，及一條帶。」12彼個人給約押講：「我就得著一千銀佇我的手，也呣敢伸手害王的子；因為阮聽見王命令你及亞比篩以太講：『恁著細膩，呣通害彼個少年人押沙龍。』13我若濫粉做來害伊的生命，無一項會瞞得王，你就欲徛佇邊仔呣插我。」14約押講：「我呣通及你延延。」約押手攑三支短槍，彼時押沙龍吊佇橡樹猶活啲，就鑿透伊的心。15給約押攑家私的少年人十個圍押沙龍，拍互伊死。16約押歕哨角，百姓就倒來，無閣趇(jip)以色列人，因為約押阻止百姓。17將押沙龍佇樹林內一個大深坑，頂面疊一大堆的石頭。以色列眾人逐個走倒去的布棚。18押沙龍活啲的時，佇王的山谷為家己徛一支柱，因為伊講：「我無子通留我的名。」就用家己的名稱彼支柱，到今仔日稱做押沙龍的號表(hō-piáu)。19撒督的子亞希瑪斯講：「准我走去，報消息互王，就是耶和華有怎樣對伊的對敵報仇。」20約押給伊講：「你今仔日呣通去報消息，別日你通報消息；總是今仔日你呣通報消息，因為王的子已經死。」21約押給古示人講：「你去將你所看見的給王講。」古示人對約押鞠躬(kiok-kiong)，就走去。22撒督的子亞希瑪斯閣給約押講：「無論怎樣，求你准我隨古示人走去。」約押講：「我的子，你報消息，既然得著賞，啥事愛走去啊？」23伊閣講：「無論怎樣，我欲走去。」約押講：「你走去！」亞希瑪斯就對平洋的路走去，走做古示人的頭前。24大衛抵仔坐佇二個城牆的中間。守望(siú-bāng)的人絔上(peh-chiūⁿ)城牆到城門的樓頂，攑目觀看，看見一人單身走來。25守望者叫來給王講。王講：「伊若家己來，的確有消息欲報。」伊愈走愈近倚來，26守望的人閣看見一人走來，守望者給顧城門的人講：「看啊，有一人單身走來。」王講：「這也是報消息的。」27守望者講：「我看見頭前啲走者，親像撒督的子亞希瑪斯啲走的款。」王講：「伊是好人，來報好消息。」28亞希瑪斯對王叫講：「平安啦！」就佇王的面前仆佇地裡拜，講：「耶和華──你的上帝是應該著謳咾的，因為伊已經將許個起手攻擊我的主我的王的人交互你。」29王講：「少年人押沙龍平安抑無？」亞希瑪斯應講：「約押差王的奴僕，及你的奴僕，彼時我看見大喊嘩，呣知是甚麼代誌。」30王講：「你行開，徛佇邊仔。」伊就行開，徛啲。31古示人也到，古示人講：「有消息報互我的主我的王！耶和華今仔日對一切興起攻擊你的人給你報仇。」32王給古示人講：「少年人押沙龍平安無？」古示人應講：「願我的主我的王的對敵，及一切興起攻擊你欲害你的人，攏親像彼個少年人一樣。」33王就不止傷心，上城門頂的樓啼哭，愈行愈講：「我的子押沙龍啊！我的子，我的子押沙龍啊！我恨替你死，押沙龍啊，我的子！我的子！」
