1有人給約押講：「看啊，王為著押沙龍啼哭悲哀。」2彼日的得勝變做眾百姓的悲哀，因為彼日百姓聽見講王為著伊的子憂悶。3彼日百姓暗靜入城，親像佇陣裡逃走、見誚的百姓暗靜入來一樣。4王罩(tà)伊的面，王大聲哮講：「我的子押沙龍啊！押沙龍，我的子，我的子啊！」5約押入厝去見王，講：「你今仔日互你一切的奴僕無體面！今仔日救你的生命及你的子查某子的生命，你許個某的生命，你許個細姨的生命，6因為怨恨你的你疼伊，疼你的你怨恨伊。你今仔日已經顯明你無要緊許個首領及人臣。我今仔日看出，若押沙龍活啲，阮今仔日攏死，你就歡喜。7今你著起來出去，安慰你的奴僕的心。我指耶和華來咒誓：你若無出去，今暝無一人及你佇啲；這災禍比你對少年到今所抵著的卡慘！」8王就起來，坐佇城門裡。有人給眾百姓講：看啊，王坐佇城門裡，百姓就攏到王的面前。以色列人已經逃走，逐人倒去伊的布棚。9以色列眾支派的人紛紛議論講：「王曾救咱脫離對敵的手，閣救咱脫離非利士人的手，今伊閃避押沙龍走佇外面。10咱用油抹押沙龍治理咱，伊已經陣亡。恁今啥事呣出一句請王倒來啊？」11大衛王差人去見祭司撒督及亞比亞他，講：「恁著給猶大的長老講：『以色列眾人已經有話到佇王，請王倒來伊的厝，恁請王倒來啥事做人的路尾啊？12恁是我的兄弟，是我的骨肉，請王倒來啥事做人的路尾啊？』13也給亞瑪撒講：『你豈呣是我的骨肉嗎？我若無設立你替約押長長佇我的面前做軍長，願上帝加倍責罰我！』」14對按呢伊就感激猶大眾人的心，親像一人的心。in就差人去見王，講：「願你及你的眾人臣倒來。15王就倒來，到約但。猶大人來到吉甲，欲迎接王，導王過約但。16巴戶琳的便雅憫人、基拉的子示每趕緊及猶大人落來迎接大衛王。17及伊來的有一千個便雅憫人，也有掃羅家的奴僕洗巴及伊十五個子，二十個奴僕；in攏佇王的面前過約但。18有渡船過去，載王的家眷，出在王用。王過約但的時，基拉的子示每就仆佇王的面前，19給王講：「我的主我的王出耶路撒冷的日，你的奴僕行悖逆的事；今求我的主莫得責罪我，莫得記得，王也莫得下佇心裡。20你的奴僕明明知家己有罪，所以約瑟全家，今仔日我第一代先落來迎接我的主我的王。」21洗魯雅的子亞比篩講：「示每曾咒詛耶和華所抹油者，豈呣著因為按呢互伊死嗎？」22大衛講：「洗魯雅的子啊，我及恁甚麼干涉，互恁今仔日反對我啊？今仔日以色列中豈通互人死嗎？我豈呣知我今仔日做以色列王嗎？」23對按呢王給示每講：「你呣免死。」王就對伊咒誓。24掃羅的孫米非波設也落去迎接王。伊對王去的日，到王平安倒來的日，伊無修整腳，也無修整嘴鬚，也無洗衫。25伊佇耶路撒冷迎接王的時，王給伊講：「米非波設，你啥事無及我落去？」26伊應講：「我的主我的王啊，當時你的奴僕想講我欲備辦驢騎伊，及王相及去，因為你的奴僕是跛腳，總是我的奴僕騙我，27閣佇我的主我的王的面前誹謗你的奴僕。獨獨我的主我的王親像上帝的使者，照你所看做好的行伊。28因為我的祖全家，佇我的主我的王的面前攏是著死的人，總是你互你的奴僕及你一桌的人相及食，我猶有甚麼理由通閣對王求叫啊？」29王對伊講：「你啥事閣講你的代誌啊？我講，你及洗巴著平分許個業產。」30米非波設給王講：「我的主我的王已經平安倒來宮內，據在伊( kùchāi)攏提去也通。」31基列人巴西萊對羅基琳落來，欲送王過約但，就及王過約但。32巴西萊真老，已經八十歲。王住佇瑪哈念的時，伊用食物供給王；因為伊是大好額人。33王給巴西萊講：「你及我過去，及我住耶路撒冷，我欲供給你。」34巴西萊給王講：「我的生命猶有幾年幾日，互我及王相及上耶路撒冷啊？35我現今已經八十歲啦，猶會分別好歹嗎？你的奴僕猶會試飲食的滋味嗎？唱歌的男女我會曉聽伊的聲音嗎？奴僕啥事拖累我的主我的王啊？36你的奴僕只有是欲及王過約但一站仔，王啥事著用此個報賞報賞我啊？37求你准你的奴僕倒去，互我通死佇我的本城，我的父母的墓遐，看啊，你的奴僕金罕佇遮，互伊及我的主我的王過去，照你所看做好的款待伊。」38王講：「金罕通及我去，我欲照你所看做好的來款待伊。你見有對我求的，我欲給你成。」39對按呢眾百姓過約但，王也過去。王就及巴西萊唚嘴，給伊祝福，伊就倒去伊本所在。40對按呢王過去，到吉甲，金罕也及伊過去。猶大眾百姓及以色列百姓的一半也攏送王過去。41以色列眾人來見王，給伊講：「阮的兄弟猶大人啥事偷你去，來導王及伊的家眷，及跟隨大衛的人，攏相及過約但？」42猶大眾人應以色列人講：「因為王及阮是同宗，恁啥事因為此個事受氣啊？阮曾食著王甚麼啊？王曾用甚麼送阮嗎？」43以色列人應猶大人講：「照支派，此個王阮有十份；阮對佇大衛比恁卡有關係。恁啥事看輕阮，導阮的王倒來無代先及阮參詳啊？」獨獨猶大人的話比以色列人的話卡硬。
