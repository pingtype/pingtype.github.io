1大衛結尾的話排列佇下底。耶西的子大衛講得著升高的人，是雅各的上帝所抹油的，佇以色列(gâu)做歌者的講：2耶和華的神用我來講：伊的話佇我的舌。3以色列的上帝有講，以色列的石磐對我講：用公義治理人，敬畏上帝來治理的，4伊欲親像透早日抵仔出的光，無雲的清早，雨落過身的光彩，互地發幼幼的草。5我的家佇上帝的面前呣是按呢；猶久伊有及我立永遠的約。無呣照次序排列閣堅固，雖然伊無互伊生長，這就是我一切的拯救，一切的意願。6總是匪類攏親像莿仔(chhì-á)欲受割拺(koah-sak)：人呣敢用手提伊；7欲摸伊的人著用鐵器及槍柄，佇伊的所在欲互火一盡燒去。8大衛勇士的名記佇下底：軍長的頭，他革捫人約設巴設，就是伊斯尼人亞底羅，一時拍死八百人。9閣一個是亞合人朵多(Tó-to)的子以利亞撒。前非利士人聚集欲交戰，以色列人已經去，有三個勇士隨大衛對非利士人討戰，伊是中間的一個。10伊起來拍非利士人，到手酸，手及劍相粘。彼日耶和華大大卡贏；眾百姓越轉佇伊的後面，顧搶物若定。11閣一個是哈拉人亞基的子沙瑪。有一日，非利士人聚集成陣(chiâⁿ-tīn)，佇一區紅豆的園，百姓就佇非利士人的面前逃走。12伊擋住佇彼區園，來保守伊，拍非利士人，耶和華大大卡贏。13收割的時，三十個首領中有三人落去到亞杜蘭洞見大衛。非利士人的軍兵紮營佇利乏音的山谷。14彼時大衛佇山寨(soaⁿ-chē)，非利士人防守的兵佇伯利恆。15大衛欣羨，講：「是誰會用伯利恆城門邊的井水互我飲？」16此三個勇士就衝過非利士人的營盤，對伯利恆城門邊的井(chíⁿ)汲水(chhiūⁿ-chúi)，涫(kōaⁿ)來互大衛。總是伊呣甘飲，就傾佇耶和華的面前，17講：「耶和華啊，我決斷呣做按呢；此豈呣是拼命去的人的血。」所以伊呣飲。此三個大勇士有做諸個代誌。18洗魯雅的子、約押的小弟亞比篩是做三個勇士的頭人；伊攑伊的槍拍死三百人，就佇三個勇士中有名。19伊豈呣是三個勇士中的第一尊貴的嗎？所以做的頭，總是不及(put-ki̍p)前三個勇士。20閣有甲設人大勇士耶何耶大的子比拿雅，伊有行出多多大事；伊刣死摩押人亞利伊勒二個子，閣佇落雪的時落坑內，刣死一隻獅，21閣刣死埃及一個大漢人；埃及人手裡攑槍，比拿雅只有攑槌落去伊遐，搶埃及人手裡的槍，用彼支槍給伊剗(chân)死。22這是耶何耶大的子比拿雅所行的事，就佇三個勇士中得著名。23伊比三十個勇士卡尊貴，總是不及前三個勇士。大衛設立伊做伊的侍衛長。24三十個勇士中有約押的小弟亞撒黑；閣有伯利恆人朵多的子伊勒哈難，25哈律人沙瑪，哈律人以利加，26帕勒提人希利斯，提哥亞人益吉的子以拉，27亞拿突人亞比以謝，戶沙人米本乃，28亞合人撒們，尼陀法人瑪哈萊，29尼陀法人巴拿的子希立，便雅憫族、基比亞人利拜的子以太；30比拉頓人比拿雅，迦實溪人希太；31伯亞拉巴人亞比亞本，巴魯米人押斯瑪弗，32沙本人以利雅哈巴，雅善諸個子中的約拿單，33哈拉人沙瑪，哈拉人沙拉的子亞希暗，34瑪迦人亞哈拜的子以利法列，基羅人亞希多弗的子以連，35迦密人希斯萊，亞巴人帕萊，36瑣巴人拿單的子以甲，迦得人巴尼，37亞捫人洗勒，比錄人拿哈萊（是給洗魯雅的子約押攑軍器的），38以帖人以拉，以帖人迦立，39赫人烏利亞，共三十七人。
