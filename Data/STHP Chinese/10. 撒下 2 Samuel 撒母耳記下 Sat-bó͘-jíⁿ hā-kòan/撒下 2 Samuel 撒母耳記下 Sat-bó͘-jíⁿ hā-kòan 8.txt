1此霎了後，大衛拍非利士人，互降服，大衛閣對非利士人的手取米得安瑪；2閣拍摩押，互倒佇地裡，用索量伊：量二條索的互伊死，量滿一條索的互伊活。摩押人就歸服大衛，來進貢。3大衛拍瑣巴王利合的子哈大底謝佇伊去大河，欲恢復伊的權的時。4大衛掠伊的馬兵一千七百，步兵二萬，大衛將伊戰車的馬割斷伊的腳筋，只有留一百張車的馬。5大馬色的亞蘭人來幫助瑣巴王哈大底謝，大衛就刣死亞蘭人二萬二千。6對按呢大衛佇大馬色的亞蘭設立軍營，亞蘭人就歸服大衛，來進貢。大衛無論去叨落，耶和華攏互伊卡贏。7大衛取哈大底謝許個人臣所涫( kōaⁿ)金的屏牌(pîn-pâi)，帶到耶路撒冷。8大衛王閣對屬哈大底謝的比他及比羅他的城得著多多銅。9哈拿王陀以(Tô-í)聽見大衛拍贏哈大底謝的全軍，10陀以(Tô-í)就差伊的子約蘭去見大衛王，請安伊，給伊祝福，因為伊拍贏哈大底謝（因為哈大底謝及陀以常常交戰）。約蘭的手也帶銀器金器銅器，11大衛王就用諸個物做聖，獻互耶和華，親像前用伊所卡贏列國的金銀做聖來獻一樣，12就是對亞蘭、摩押、亞捫人、非利士人、亞瑪力所得著的，以及對瑣巴王利合的子哈大底謝所搶的。
