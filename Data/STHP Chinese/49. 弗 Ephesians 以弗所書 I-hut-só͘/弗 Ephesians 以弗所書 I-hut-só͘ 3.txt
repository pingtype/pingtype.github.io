1因為按呢，我──保羅為著恁外邦人做基督耶穌的囚犯。2恁若曾聽見上帝，為著恁所賞賜我恩典的職份，3就是用啟示互我知彼個奧妙，親像我已經有大略寫的。4恁讀伊，就會曉得我知影基督的奧妙。5是前代未曾互人知的，無親像現今佇聖神啟示伊諸個聖的使徒先知一樣。6就是外邦人佇基督耶穌，對福音，同做後嗣，同做一個身體，相及有份佇所應允的。7我做此個福音的差用，照上帝恩典的賞賜，就是照伊的權能所運行來賞賜我的。8我是眾聖徒中上第一細的，得著此個恩典賞賜我，通將基督測得的富有傳互外邦，9也互眾人攏明白，此個奧妙是怎樣安排，就是歷代以來囥密佇造萬物的上帝的，10今欲對教會互佇天裡諸個辦政事的、有權能的，知上帝百般的智慧。11照伊佇咱的主基督耶穌所定著萬代的旨意。12佇伊，咱諸個對信伊，有好膽閣嗐哉(hāi-chāi)，來親近上帝。13所以，求恁莫得為著我替恁所受的患難來餒志，這是恁的榮光。14因為按呢，我跪落佇父的面前，（15就是佇天頂地上攏總的家，對伊來號名的。）16求伊照伊榮光的富有，對伊的神，用權能互恁心內勇健，17互基督對恁的信，來徛起佇恁的心，互恁有釘根(tèng-kun)下地基佇仁愛，18才會及攏總的聖徒曉悟(hiáu-ngō.)彼個長、闊、高、深，19也知基督的疼，就是過佇人所會知的疼，互恁照上帝齊備(chhâu-pī)的充滿，來得著充滿。20上帝會行做過佇咱一切所求所想的，就是照伊所運行佇咱的權能。21願佇教會，及佇基督耶穌，榮光歸伊到萬世，代代無息。阿們！
