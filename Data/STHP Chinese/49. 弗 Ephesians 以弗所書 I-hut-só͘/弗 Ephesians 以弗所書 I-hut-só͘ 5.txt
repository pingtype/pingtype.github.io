1恁既然做上帝所疼的子，著學上帝。2也著行佇仁愛，親像基督曾疼恁，替咱獻家己做禮物做祭祀，芳芳(phang-phang)佇上帝的面前。3若是姦淫及一切的污穢，抑是貪心，佇恁中間連講起也呣通，才是照聖徒所合宜的。4見誚事及浮漂的話，抑是戲囂的話也是不該；卡好著講感謝的話。5因為恁確實知，見若淫亂的，抑是污穢的，抑是貪心，就是拜偶像的，攏得通承接家業佇基督及上帝的國。6恁莫得互人用無影話所欺騙；因為上帝的受氣為著諸個事到佇悖逆的人。7所以，恁莫得及有份。8因為恁前是暗，若是今佇主是光，著照光明的人來行。9因為光的結子在佇一切的好及義及真。10驗明甚麼是主所歡喜的。11莫得參插(chham-chhap)佇黑暗無效果的行做，卡好著責備；12因為佇暗靜(âm-chīⁿ)所行的，連講都見誚。13獨獨凡事受責備的，就是互光所顯明，因為見若受顯明的攏是光。14所以講：睏的人著醒，對死人中起來！就基督的光欲照你。15所以著斟酌(chim-chiok)看恁的所行是怎樣，呣通親像無智識的，著親像有智識的。16著保惜機會，因為當今(tong-kim)的時勢邪惡(siâ-ok)。17所以呣通戇戇(gōng-gōng)，著明白甚麼是主的旨意。18也莫得酒醉，會致到放肆(hòng-sù)；是著互聖神充滿。19用詩、用歌、用神的賦(hù)，大家相應答，用心吟詩作樂(chok-ga̍k)來謳咾主。20萬事常常佇咱的主耶穌基督的名來感謝父上帝。21著敬畏基督來相順服。22做婦仁人的，著順服家己的丈夫，親像順服主一樣。23因為丈夫做婦仁人的頭，親像基督做教會的頭；也家己做全體的救主。24總是教會順服基督，婦仁人凡事也著按呢順服丈夫。25做丈夫的，恁著疼婦仁人，親像基督疼教會。26也替伊獻家己，欲互伊成聖，是用水的洗及道理來清氣伊，27將伊獻互家己，做榮光的教會，無點、無皺面(jiàu-bīn)彼款攏無，就是聖無瑕疵。28按呢丈夫著疼伊的婦仁人，親像家己的身體；疼家己的婦仁人就是疼家己。29因為未曾有人怨恨家己的身軀，就是養飼伊保惜伊，親像基督的款待教會，30因為咱就是伊身軀的百體。31因為按呢，人欲離開父母，結聯伊的某，二個欲成做一體。32此個奧妙大啊，我講伊來指基督及教會。33總是，恁人人隨(sûi)個著疼伊的婦仁人，親像家己。也婦仁人著敬畏伊的丈夫。
