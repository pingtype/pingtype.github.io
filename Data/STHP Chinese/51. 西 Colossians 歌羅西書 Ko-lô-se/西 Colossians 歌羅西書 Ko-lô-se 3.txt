1所以，恁若曾及基督同復活，就著求佇頂面的事；基督佇遐坐佇上帝的大旁。2著致意頂面的事，呣通致意地上的事。3因為恁曾死，也恁的活命及基督相及囥佇上帝。4基督是咱的活命，到伊顯明的時，恁也欲相及顯明佇榮光的中央(ng)。5所以，恁著拍死恁佇地裡的百體，就是姦淫、污穢(ù-oè)、邪的心情、歹的私慾、及貪心（就是拜偶像）。6因為對諸個事，上帝的受氣臨到悖逆(poē-ge̍t)的人。7恁活佇中間的時，也曾行佇諸個。8若是此霎恁也著除去諸個一切的事，就是怨恨、受氣、惡毒、誹謗(húi-pòng)，及嘴內見誚的話。9莫得講白賊相騙；因為恁已經褪去舊的人及伊的行做，10也有穿新的人，就是日日換新到得著知識(chai-bat)，照創造伊者的像。11其中無有分別希利尼、猶太、割禮的、無割禮的、化外的人、西古提人、做奴僕的、自由的，獨獨基督是萬有，閣佇萬有中。12恁既然互上帝所揀，是聖也得著疼的，著用憐憫的心、及仁慈、謙卑、溫柔、吞愞來穿。13設使二彼有挾嫌(hia̍p-hiâm)，就著相寬容，相赦免；親像主曾赦免恁，恁也著按呢。14佇諸個的頂面，著穿仁愛，就是完全的結聯。15著互基督的和平佇恁心內做主；恁受召成做一體，也是為著此個；閣著感謝。16著互基督的道理，佇逐樣的智慧充滿佇恁的心，用詩、用歌、用神的賦(hù)，相教示，相苦勸，對恩典佇心內啲吟來謳咾上帝。17閣凡所做的，或是講或是行，攏著佇主耶穌的名來做伊，也對伊來感謝父上帝。18做婦仁人的，恁著順服丈夫，照佇主所合宜的。19做丈夫的，恁著疼婦仁人，呣通歹款待。20做子兒的，恁著凡事順趁父母，因為這是主所歡喜的。21做老父的，恁呣通激(kek)互恁的子兒受氣，驚了(kiaⁿ-liáu)失志。22做奴僕的，恁著凡事順趁許個照肉體做恁的主人的，呣是用彼號佇人的目睭前的殷勤，親像取互人歡喜的，著用誠實心敬畏主。23見若恁所做，著出佇心來做，親像服事主，呣是服事人，24知恁欲對主得著承接業的報賞；恁是服事主基督。25因為行(kiâⁿ)不義的欲受伊不義的報應；上帝也無照外貌取人(lâng)。
