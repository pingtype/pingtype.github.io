1對上帝的旨意，做基督耶穌的使徒保羅及兄弟提摩太，2批寄互歌羅西佇基督的聖徒，忠信的兄弟。願恁對咱的父上帝得著恩典、平安！3阮常常替恁祈禱，感謝上帝就是咱的主耶穌基督的父；4因為曾聽見恁佇基督耶穌的信，及向攏總的聖徒所有的疼，5因為所給恁囥佇天裡的向望；就是恁前佇福音真理的道所聽見的。6此個福音已經到佇恁，親像佇遍世間啲結果子，也愈大欉，親像佇恁中間一樣，對恁曾聽見也真實知上帝的恩典彼日。7親像恁對以巴弗所學習的，伊是阮所疼、同做奴僕的。也為著阮做基督忠信的差用，8伊也曾將恁佇聖神的仁愛報阮知。9所以，阮對聽見的日，替恁祈禱懇求無息，願恁佇神靈逐樣的智慧及靈通，得著知伊的旨意到滿滿；10互恁所行合佇主，凡事互伊歡喜，佇逐項好事結果子，閣識上帝愈久愈進步；11閣照伊榮光的氣力，用逐樣的權能互恁有權能，致到恁凡事歡喜吞愞寬容；12閣感謝父，因為伊互咱堪(kham)得有份聖徒的業佇光明的所在。13伊已經救咱脫離黑暗的權勢，來搬徙咱入伊所疼的子的國；14佇伊咱得著贖回，就是咱的罪赦免。15伊是得通看見的上帝的像，伊是頭一個生的，佇攏總受創造者的代先。16因為萬物佇伊來創造，佇天裡，及佇地裡的；有通看見，及無通看見的；或是座位的，或是治理的，或是辦政事的，或是掌權的；萬項有攏是對伊，也為著伊才(chiah)受創造。17伊佇萬項有的代先；萬項有佇伊來相及徛在(khiā-khāi)。18伊是身軀的頭，身軀就是教會。伊是源起頭，對死人中起來的頭一個生的，互伊佇萬項有中做第一。19因為父歡喜互一切的豐盛佇伊。20已經將伊十字架的血來成就和平，就對伊互萬項有及伊本身閣再和──或是地上的、或是佇天裡的──攏是對伊。21閣恁平素佇歹的所行及上帝隔斷(keh-tn̄g)，心內做對敵。22今伊佇伊肉體的身軀對伊的死，已經互恁閣再和，欲互恁諸個成聖，無瑕疵、無通嫌的，徛佇伊的面前。23若恁長長佇信，有地基閣堅固，無受搖動，來離開福音的向望。這福音就是恁所曾聽見的，閣是傳佇天下攏總受創造者的中間，我保羅已經設立做伊的差用。24今我為著恁受諸個艱苦，是歡喜；我為著基督的身軀，就是教會，佇我的肉體補滿伊所未有盡的患難。25我設立做此個教會的差用，照上帝為著恁所交付(kau-hù)我的職份，來圓滿上帝的道理，26就是萬世萬代以來所囥密的奧妙；今已經顯明佇伊的聖徒。27上帝愛(ài)欲互知此個奧妙的榮光佇外邦中有偌富有，就是基督佇恁，做榮光的向望的；28阮傳伊，用逐樣的智慧苦勸逐人，教示逐人，欲獻逐人佇基督來完全。29為著此個我著磨，照伊出力行佇我內面的功用(kong-iōng)來爭戰。
