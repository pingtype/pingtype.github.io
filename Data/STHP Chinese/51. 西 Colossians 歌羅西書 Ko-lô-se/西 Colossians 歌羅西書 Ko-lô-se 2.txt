1因為我愛恁知，我為著恁及許個住佇老底嘉的，以及見若佇肉體未曾見著我的面的，有怎樣爭戰；2通互的心受安慰，佇仁愛相結聯，對充滿的曉悟得著一切的富有，來深知(chhim-chai)上帝的奧妙，就是基督；3凡若智慧及知識的寶貝，攏囥佇伊。4我講按呢，免得人用奇巧的話來迷惑恁。5因為我肉體離開恁，神及恁佇啲，歡喜看見恁的整齊，以及恁信靠基督的堅固。6所以恁既然接納主基督耶穌，就著照按呢佇伊來行，7已經釘根佇伊，就直直受起造，對信來堅固，照恁所曾受的教示，滿滿感謝。8著謹慎，免得互人用伊的哲學及空空的無影話來迷惑恁，照人的遺傳，照世間的小學，呣是照基督。9因為上帝性質的豐盛攏齊備(chiâu-pī)佇伊，10恁佇伊也得著豐盛。伊是一切辦政事掌權者的頭。11佇伊恁也已經受割禮，呣是用手來行的割禮，就是基督的割禮，褪去肉體的身軀。12已經佇洗禮及伊同埋葬，就佇此個洗禮也及伊同起來，是對信上帝的功用，就是對死人中互伊起來的。13閣恁前為著罪過(koa̍)及肉體的無割禮來死的，今上帝互恁及基督同復活，已經赦免咱攏總的罪過；14擦消攻擊咱諸個規例的字樣，就是對敵咱的，釘伊佇十字架，來對中間除伊。15既然敗許個辦政事的、掌權的，就公行顯明，佇十字架贏來大悅(tāi-ia̍t)。16所以，莫得因為所食所飲的，抑是為著節期、初一，以及安息日的緣故，互人擬議(gí-gī)。17諸個攏是將來的事的影；若是形就是基督的。18莫得互人搶恁的報賞，故意謙卑敬拜天使。倚靠所有看見的，照肉體的心志，干單啲肨(phòng)風，19無連住佇彼個頭。全身是倚靠彼個頭，對諸個節及筋得著接應聯絡，照上帝所賞賜的長成來長成。20恁若及基督同死，脫離世間的小學，怎樣愈親像活佇世間，來家己降服佇諸個規例，親像講21「莫得提著、莫得試食、莫得摸著」？22諸個物攏是用了會敗壞的，是照人的條規及教示。23諸個規例是互人行自專的敬拜，家己謙卑，無惜身軀，名是有智慧，其實攏無功效通約束肉體的放縱(hòng-chhiòng)。
