1論尼尼微的默示，伊勒歌斯人那鴻所看見的異象記佇冊裡。2耶和華是熱心的上帝亦行報讎。耶和華是報讎閣大受氣；耶和華對伊的對敵報讎，為著伊的仇讎來囥受氣。3耶和華無快受氣，有大能力，決斷無掠有罪者做無罪。耶和華的路佇捲螺風及狂風的中間，雲是伊的腳的土粉。4伊責備海，互伊乾，亦互諸個河攏無水。巴珊及迦密衰敗；黎巴嫩的花木也衰敗。5山頭因為伊振動；山嶺亦攏消溶。大地佇伊的面前肨(phòng)起來；世界及\佇彼中間者也是按呢。6伊一下痛恨，是誰會徛啲？伊大受氣，是誰當會起？伊的受氣親像火傾出；石磐因為伊爆裂。7耶和華是好，佇患難的日伊做衛所，閣識許個倚靠伊的人。8總是伊欲用氾濫的大水淹滅伊的地，趕對敵入黑暗。9恁設甚麼計謀對敵耶和華？伊欲做到盡頭；免閣第二擺的災禍。10縈纏(î-tî)親像莿帕(chì-phè)，親像飲酒到醉醉，猶久欲燒去親像乾乾的草。11有一個對你遐出來，圖謀奸惡，設歹計謀，攻擊耶和華。12耶和華按呢講：雖然勢力充足，人額多多，亦欲受剪除，歸佇無。我雖然曾互你受苦，以後無閣互你受苦。13今我欲對你的頷頸遏折伊的軛，掇(chhoah)斷縛你的索。14耶和華曾出命令，論到你講：屬你的人的確無閣傳種；我欲對你的上帝的廟內除滅雕刻的偶像及鑄造的像；我欲給你備辦墳墓，因為你是卑賤。15看啊，有報好消息傳和平的人，伊的腳行上山頂，猶大啊，守你的節期，謝你的願！因為歹人無閣對你的中間經過，因為伊一盡滅無啦。
