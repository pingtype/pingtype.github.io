1伊的乾家拿俄米給伊講：「我的查某子啊，我豈呣著給你尋一個安身的所在，互你享福嗎？2你及伊的女婢做陣的波阿斯，伊豈呣是咱的該親嗎？看啊，伊今暝(kim-mî)簸(pòa)大麥佇五穀場(gō͘-kak-tiûⁿ)；3你著洗身軀抹油，換衫，落去到五穀場，總是呣通互彼人認著你。聽候伊飲食明白，4到伊倒啲的時，你著斟酌看伊倒的所在，就入去掀伊的腳所蓋的，倒佇遐，伊欲給你講，你所著行的。」5伊就講：「你所吩咐的，我攏欲行伊。」6伊就落去到五穀場，攏照伊的乾家所吩咐的行。7波阿斯飲食明白，心歡喜，就去倒佇麥堆的邊頭。伊就跕腳(liam-kha)入去掀開伊的腳所蓋的，倒佇遐。8到半暝，彼人著驚，翻身，無拍算有查某囝仔倒佇伊的腳遐。9伊就講：「你甚麼人？」應講：「我是你的女婢路得。請你用你的衫仔裾來蓋你的女婢，因為你是我的該親。」10伊講：「我的查某子啊，願你得著耶和華賜福。你此路尾的恩情比前的卡大；因為少年人無論喪鄉好額，你攏無隨伊。11我的查某子啊，今你呣免驚，見若你所講的，我欲給你行；因為我本城的百姓攏知你是好德行(tek-hēng)的女子(lú-chú)。12我實在是你的該親的一個，總是猶有一個比我閣卡親。13你今暝歇遮，明仔早起伊若肯給你盡該親的本份，就好，互伊盡該親的本份。伊若呣肯給你盡該親的本份，我指永活的耶和華來咒誓，我欲給你盡該親的本份，你通倒遮到天光。」14伊就倒佇伊的腳下到天光，認得人的時就起來。波阿斯講：「呣通互人知有查某囝仔到五穀場裡」；15閣講：「你提你所穿的外衫，用手牽伊。」伊就牽伊，彼人就量大麥六下，互伊背(pē)去，伊就入城。16伊到伊的乾家遐，乾家講：「我的查某子啊，你今怎樣啊？」伊就將彼人對伊所行的攏給伊講，17閣講：「彼人用諸個大麥六下互我，給我講：『你呣通空手倒去恁乾家遐。』」18伊就講：「我的查某子啊，你通安心坐啲，聽候知這事怎樣成，因為彼人今仔日無做成此個事的確無息。」
