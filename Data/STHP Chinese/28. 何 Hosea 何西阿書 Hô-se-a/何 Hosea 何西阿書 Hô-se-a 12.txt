1以法蓮食風，閣追趇(jip)東風，日日加添白賊及強暴，及亞述立約，用油送到埃及。2耶和華及猶大辯論，欲照雅各所行的責罰伊，照伊所做的報應伊。3伊佇胎裡擒住(khiⁿ-tiâu)伊的兄的腳後(tiⁿ)，壯年的時及上帝鬥力(tàu-la̍t)，4及天使鬥力，閣得著卡贏，啼哭懇求伊，佇伯特利抵著伊。伊佇遐及咱講話，5耶和華──就是萬軍的上帝；耶和華是伊的名。6所以你著歸向你的上帝，執守仁愛、公平，常常聽候你的上帝。7伊是生理人，手攑無公道的秤，愛用欺騙。8以法蓮講：我實在好額，已經得著財寶；佇我所著磨得著的，無通尋著我有不義，來算做罪。9對你出埃及地的時，我做你的上帝──耶和華；我欲互你閣徛起佇布棚，親像佇大會的日一樣。10我曾對諸個先知講，閣加添異象，我也託先知設譬喻。11基列無罪嗎？全然是虛假者。佇吉甲獻牛仔做祭，的祭壇親像田裡犁畷(chōa)的成(chiâⁿ)堆。12早前雅各走到亞蘭地，以色列因為欲得著某來服事人，因為欲得著某來飼羊。13耶和華閣用一個先知導以色列出埃及；也用一個先知保全伊。14以法蓮惹著大受氣，所以伊互人流血的罪欲歸佇伊。以法蓮所行凌辱主的事，主欲報應伊。
