1今我講後嗣，雖然是全業的主，猶做囝仔的時及奴僕無各樣，2就是降服監督的及管家的，聽候老父所限定的期到。3親像按呢，咱做囝仔的時，也做奴僕，降服此世間的小學。4若是到彼個時已經滿，上帝差伊的子，對婦仁人來出世，出世佇律法下，5來贖回律法下的人，互咱受設立做子。6為著恁是做子，上帝差伊的子的神入咱的心，喉叫講：「阿爸！父啊！」7親像按呢，你呣是猶(iû)原做奴僕，就是做子；既然做子，就對上帝來做後嗣。8總是當時恁呣識上帝，做許個生成呣是上帝者的奴僕；9若是今已經識上帝，卡好著講互上帝所識，怎樣倒轉閣向許個軟茈(núg-chiáⁿ)空空的小學，就是恁所愛閣重再做的奴僕的啊？10恁致意守日、月、節、年。11我替恁真驚，驚了我所為著恁著磨的會空空。12兄弟啊，我求恁著親像我，因為我也親像恁。13恁攏未曾剋虧我。恁知我頭一擺傳福音互恁，是因為肉體的軟弱。14彼霎為著我的肉體恁有受試，猶久無看輕，也無厭賤，是接納我，親像上帝的天使，也親像基督耶穌一樣。15恁當時所歡喜的福氣佇叨落？因為我干證恁，設使會做得，恁就挖恁的目睭互我。16今我用真實給恁講，是成做恁的仇讎(kiû-siû)嗎？17及恁親熱，呣是好意，是愛隔斷恁，互恁及親熱。18獨獨佇好事，來常常互人及恁親熱的是好，呣若我及恁佇啲的時著按呢。19我的細子啊，我為恁閣受生產的艱苦，到基督的形狀成佇恁的心。20我愛此霎及恁佇啲，來換我的聲，因為我為著恁躊躇(tiû-tû)。21恁愛降服律法的，著給我講，恁豈無聽見律法嗎？22因為有記載講，亞伯拉罕有二個子，一個是女婢生的，一個是自由的生的。23若是彼個對女婢的是照肉體來生；彼個對自由的是對應允來生。24諸個攏有譬喻佇啲：因為彼二個婦仁人是做二個約。一個出佇西奈山，所生的做奴僕，就是夏甲。25此個夏甲是亞拉伯的西奈山，閣及現今的耶路撒冷像類，因為伊及伊諸個子做奴僕。26獨獨佇頂面的耶路撒冷是自由，是咱的老母。27因為有記載講：你無懷孕、無生子的，著歡喜；無有生產的艱苦的，著出大聲來叫；因為家己住的婦仁人，比有丈夫的，伊的子猶卡多個。28兄弟啊，咱親像以撒，做應允的子。29若是親像當時照肉體來生的窘逐照神來生的，此霎也是按呢。30呣拘聖經講怎樣？「著趕出女婢及伊的子！因為女婢的子決斷通及自由者的子同承接業。」31兄弟啊，按呢咱呣是女婢的子，是自由者的子。
