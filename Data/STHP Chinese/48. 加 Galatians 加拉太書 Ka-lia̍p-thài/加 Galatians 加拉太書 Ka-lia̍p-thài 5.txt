1基督解放咱做自由，所以恁著徛在，莫得閣掛著彼個做奴僕的軛(taⁿ)。2我──保羅給恁講，恁若受割禮，就基督無利益佇恁。3我閣再對逐個受割禮的人證明，伊著行齊全的律法親像欠債著還。4恁愛對律法稱做義的，是已經及基督絕斷，已經對恩典的位(lut)落去。5因為咱倚靠神，對信啲聽候所向望的義。6因為佇基督耶穌，受割禮抑無受割禮攏無功效，獨獨信對仁愛來行的才有功效。7恁前是(gâu)走，是誰阻擋恁，致到恁無趁真理啊？8彼號的苦勸呣是對召恁的出。9淡薄的酵(kàⁿ)會發歸甑(sñg)。10我佇主深信恁不致有別樣的心志；獨獨攪擾恁的，無論是甚麼人，伊欲受擬罪。11兄弟啊，我若猶啲傳割禮，啥事猶久受窘逐啊？按呢，十字架的做塞礙已經廢無啊。12願許個拍亂恁的將家己割斷。13兄弟啊，恁受召是來得著自由，獨獨莫得用自由做肉體的機關，是著對仁愛相服事。14因為全律法包含佇一句，就是講「疼厝邊親像家己」。15設使恁相吞咬，驚了會相滅無，恁著謹慎。16今我講，恁著照神來行，就無成肉體的私慾。17因為肉體愛攻擊神，神愛攻擊肉體，二個相對敵，互恁無行所愛行的。18獨獨恁若互聖神所引導，就無佇律法下。19今肉體的品行有露現(lō-hiān)，親像姦淫、污穢(ù-oè)、邪僻(siâ-phiah)、20拜偶像、邪術、結冤讎、相爭、怨恨、受氣、結黨、分旁、異端、21怨妒、酒醉、放蕩，以及親像此號的。我前曾代先講，今也代先給恁講，見若常常行按呢的將來無承接上帝的國。22若是聖神的果子，就是仁愛、歡喜、和平、23吞愞、慈悲、善良、忠信、溫柔、撙節(chún-chat)。親像此號無有律法禁伊。24閣屬基督耶穌的人，曾將肉體及伊的情，伊的慾釘佇十字架。25咱若照神來活，著照神來行。26莫得對重空空的榮光，相激氣，相怨妒。
