1戇的加拉太人啊，耶穌基督釘十字架，已經形容真明佇恁的目睭前，今恁互是誰迷去啊？2我干單問恁一項：恁前受著聖神，是對趁(thàn)律法來行？抑(á)是對聽來信啊？3恁到即戇啊？恁既然佇聖神做起頭，今就佇肉體成尾嗎？4恁受許多項的艱苦豈空空嗎？總無真正空空啊？5彼個賞賜恁聖神，閣出力行諸個權能佇恁中間的，是對恁趁律法來行？抑是對恁聽來信啊？6親像「亞伯拉罕信上帝，就給伊算做義」。7所以，恁著知：見若信的人，就是亞伯拉罕的子孫。8聖經代先看出上帝欲互外邦人對信稱做義，就代先傳福音互亞伯拉罕，講：「萬邦欲對你得著福氣。」9可見見若信的人及有信的亞伯拉罕同得著福氣。10見若靠本身行律法的，攏受咒詛；因為有記載講：「見若無長長照律法的冊攏總所記載來行伊的，著受咒詛。」11今靠律法無人佇上帝的面前稱做義，是明；因為：「義的人欲對信來活。」12若是律法呣是對信，獨獨：「行諸個的，欲對諸個來活。」13基督已經贖回咱脫離律法的咒詛，因為伊為著咱成做咒詛；因為有記載講：「見若吊佇柴裡的受咒詛。」14欲互亞伯拉罕的福氣，對基督耶穌續到佇外邦，互咱對信得著所應允的聖神。15兄弟啊，我照人的代誌來講：雖然是人的約，若已經定著，就無人給伊廢無抑是加添。16今諸個應允是對亞伯拉罕以及伊的後裔講。伊無講「以及你諸個後裔」，親像指多多人，是講「以及你的後裔」，親像指一人，就是基督。17今我講，上帝所代先定著的約，呣是彼個四百三十年後的律法所會給伊廢無，致到所應允的歸佇空空。18因為承接家業，若是對律法，就無對應允；總是上帝恩賜亞伯拉罕是照應允。19按呢律法是怎樣？是為著諸個過失來加設，聽候彼個得著應允的後裔到，也是對天使經過中保的手來設。20今中保呣是做一個的中保；若是上帝是一個。21按呢，律法及上帝的應允對逆嗎？斷斷呣是！因為若曾傳一個律法會互人活的，就義實在是對律法。22總是聖經已經將萬人圍佇罪惡內，欲互所應允的通對信耶穌基督，來賞賜許個信的人。23總是此個信未到的代先，咱受顧守佇律法下，圍啲來聽候欲顯明的信。24按呢，律法是做管顧囝仔的，導咱到基督，互咱對信來稱做義。25若是信已經到，就無閣降服佇管顧囝仔的。26因為恁對信靠基督耶穌攏做上帝的子。27因為恁見若受洗禮來入佇基督的，是曾穿基督。28無有猶太、抑是希利尼、奴僕、抑是自由的，查甫人婦仁人的分別，因為恁佇基督耶穌攏是一個。29恁若屬基督，就做亞伯拉罕的後裔，照應允來做後嗣(sû)。
