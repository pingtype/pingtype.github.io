1過十四年，我及巴拿巴閣上耶路撒冷，也導提多相及去。2我是奉啟示才上去，閣將我佇外邦所傳的福音對排列；是另外對有名望的人排列，免我現今，抑是以前，所行的歸佇空空。3及我去的提多，是希利尼人，也無互人勉強伊受割禮；4是為著有暗靜引進來假的兄弟，暗靜入來偷看阮佇基督耶穌所有的自由，欲互阮成做奴僕。5阮未曾一時降服來讓(niū)，是欲互福音的真理長長存佇恁中間。6對佇許個號做有名望的人，無論前是甚麼等號的人，佇我無差。上帝無用外貌取人。究竟(kiu-kèng)許個有名望(bêng-bōng)的人，佇我無加添甚麼，7反轉是按呢，看見主託仗我傳福音互未受割禮的，親像託仗彼得傳福音互已經受割禮的。（8因為出力行佇彼得，互伊做受割禮者的使徒，也出力行佇我，互我做外邦的使徒；）9閣知所賞賜我的恩典，就雅各、磯法、約翰人看做柱石的，伸正手及我參巴拿巴相交陪，互阮去就近外邦人，也去就近受割禮的。10獨獨愛阮數念喪鄉人；這也是我本致意啲行的。11若是磯法到安提阿的時；我當面抵敵伊，是伊有犯罪。12因為有幾若人對雅各遐來，猶未到的時，伊及外邦人相及食，已經到，伊驚受割禮的人，就退開來家己分別。13其餘的猶太人也及伊妝做(chng-choè)，致到連巴拿巴也對的妝做受引誘。14總是我看見無照直行，來趁福音的真理，就佇眾人的面前給磯法講：「你是猶太人，做人既然親像外邦人，無親像猶太人，啥事啲勉強外邦人學猶太人啊？」15咱出世做猶太人，呣是外邦的罪人；16既然知人得著稱做義呣是對趁律法，獨獨對信耶穌基督，咱也有信靠基督耶穌，互咱對信基督得著稱做義，呣是對趁律法；因為對趁律法無人會得著稱做義。17今設使咱啲求佇基督得著稱做義，也家己猶久顯出做有罪的人，按呢基督是罪惡的差用嗎？斷斷呣是！18因為我若閣起我前所毀的，就是表明家己做犯法的人。19因為我對律法，就向律法已經死，欲互我向上帝來活。20我曾及基督同釘十字架，我猶久啲活呣是猶原我，就是基督佇我啲活；閣我現今佇肉體所有的活，是在佇信上帝的子來活；伊曾疼我，替我獻家己。21我無廢無上帝的恩典；因為對律法若會得著義，就基督無因端來死。
