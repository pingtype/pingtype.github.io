1苦得著你做我的兄弟，曾吸我老母的奶的；就我若佇外面抵著你就及你唚嘴，也無人會看輕我。2我欲引導你，導你入我老母的家；伊欲教示我，我欲互你飲調和的酒及石榴的汁。3伊的倒手會扶我的頭殼；伊的正手欲抱我。4耶路撒冷的眾查某囝仔啊，我切切吩咐恁：莫得拍醒伊、莫得攪擾我所疼者，聽候伊家己情願。5耶路撒冷的眾查某囝仔啊，彼個靠佇伊所戀愛的對曠野上來的這是是誰？我佇蘋果樹下叫醒你。你的老母佇遐經過痛苦；佇遐經過痛苦生你。6求你將我下佇你的心親像印，下佇你的手骨親像印。因為愛情有大力親像死，妒忌(tò.-khï)殘忍親像陰府；所發出的熱炎親像火焰，是極猛烈的炎火。7多多水會滅愛情，大水也會淹密伊。若有人欲用家內全業換愛情，的確互人藐視。8阮有一個細漢小妹；猶未長成，人來講親成(chhin-chiân)的日，阮著給阮的小妹怎樣設法？9伊若是牆，阮欲佇伊的頂面起銀塔；伊若是門，阮欲用柏香柴板圍伊。10我是牆；我的奶親像樓閣。彼時，我佇伊的目睭中親像得著平安的人。11所羅門佇巴力哈們有一區葡萄園；伊將此個葡萄園租互顧守的人，逐人為著的果子著納一千銀。12我的葡萄園我家己的是佇我的面前。所羅門啊，彼一千歸互你，二百歸互顧守果子的人。13你踮佇園中的，同伴攏愛聽你的聲，求你互我也得著聽見。14我所戀愛者啊，你著緊緊來！親像羚羊抑是鹿仔佇芳草的山。
