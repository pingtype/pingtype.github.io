1我是沙崙的玫瑰花，是山谷中的百合花。2我所疼者佇諸個查某子的中間，親像茦仔內的百合花。3我所戀愛者佇諸個查甫子的中間，親像樹林中的蘋果樹。我真歡喜坐佇伊的蔭影，伊的果子，我食了真甜。4伊導我入筵席的所在，用疼做旗佇我的頂面。5求恁用葡萄餅來補我的力，用蘋果來養我精神，因為我對愛情來致病。6伊的倒手扶我的頭殼；伊的正手抱我。7耶路撒冷的眾查某囝仔啊，我指(ki)羚羊以及田野(tiân-iá)的鹿母切切吩咐你：莫得拍醒伊！莫得攪擾我所疼者，聽候伊家己情願。8啊！我所戀愛者的聲看啊；伊來啦！趒佇山裡跳佇嶺裡。9我所戀愛者親像羚羊，抑是鹿仔。看啊，伊徛佇阮的牆壁後，對窗仔啲看，對窗仔子(chí)啲探。10我所戀愛者出聲對我講：我所疼者，我的美人，起來，及我相及去！11看啊，因為冬天已經過，雨已經晴(chí)息啦(soah-lah)！12遍地的花已經開，鳥仔哮的時到啦；佇咱的境內聽見鳩鵻(ka-chui)的聲。13無花果樹的果子漸漸成熟；葡萄樹開花吐出伊的芳。我所疼者，我的美人，起來，及我相及去！14我的鴿啊，你佇石縫(phäng)內，佇山巖隱密的所在。求你准我看見你的面，聽見你的聲；因為你的聲溫和，你的面生做媠。15著給阮掠狐狸，細隻狐狸就是敗壞葡萄園的，因為阮的葡萄抵仔欲開花。16我所戀愛者屬我，我也屬伊；伊佇百合花中飼伊的羊群。17我所戀愛者啊，願你日涼冷，影伸長的時，倒轉來，親像羚羊，抑是鹿仔佇比特的山裡。
