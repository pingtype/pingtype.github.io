1人君的查某子啊，你的腳穿鞋怎樣許媠！你的大腿圓滑，親像珍寶，是奇巧的手工做成的。2你的肚臍親像圓的杯，無欠缺調和的酒；你的腹肚親像歸堆的麥，周圍有百合花。3你的二個奶親像一對鹿仔，就是鹿母雙生的。4你的頷頸親像象牙的塔；你的目睭親像希實本的池，倚近巴特拉併；你的鼻親像黎巴嫩的塔，向大馬色的。5你的頭殼佇你的身軀親像迦密；你的頭殼頂垂落來的毛是紫色的；王為著伊的頭毛離得。6我所疼者，你怎樣許媠！怎樣許通歡喜，互人歡喜快樂！7你的身材親像棗樹；你的奶親像歸葩(pha)的果子。8我講：我欲上此欉(châng)棗樹，擒(khîn)伊的枝。願你的奶親像葡萄歸葩(pha)，你的氣味親像蘋果；9你的嘴親像上好的酒。為著我所戀愛的飲了滑喉，流入睏的人的嘴唇。10我屬我所戀愛者，伊也欣慕我。11我所戀愛者啊，來啊！咱來去山場；咱來去鄉社歇暝。12咱透早起來去葡萄園，看葡萄發芛(ín)開花抑無，石榴開蕊抑無；我佇遐欲將愛情互你。13風茄出芳味，佇咱的門邊有逐樣真好的果子，新的舊的攏有；我所戀愛者，這攏是我給你積聚的。
