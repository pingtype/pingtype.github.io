1我的小妹，我的新娘啊，我入我的園內，挽我的沒藥及我的香料，食我的蜜房及我的蜜，飲我的酒及我的奶。我諸個朋友，著來食！我所戀愛的，來飲，閣飲多多！2我睏，我的心猶精神。這是我戀愛者的聲；伊拍門講：我的小妹，我所疼者，我的鴿，我的純全者，求你給我開門；因為我的頭殼露水滿滿，我的頭毛互暝時的露水滴(tâm)。3我已經褪我的衫，欲怎樣閣穿？我已經洗我的腳，怎樣通閣拍垃墋啊？4我所戀愛者對門孔伸手入來，我的心腸為著伊來激動。5我起來，欲給我所戀愛的開門。我的二支手的沒藥滴落去；我的指頭仔有沒藥汁滴佇門閂柄(mñg-chhòa-pin)。6我給我所戀愛者開門；總是我所戀愛者已經越轉身去啦。我為著伊的話，神不附體；我尋伊，也尋著！我叫伊，伊也無應。7城內巡查的人抵著我，拍我，傷我；顧城牆的人搶我身軀的巾。8耶路撒冷的眾查某囝仔啊，我切切吩咐你；若抵著我所戀愛者，著給伊講，我因為愛情致病。9耶路撒冷的眾查某囝仔啊，你此個女界中第一媠的啊，你所戀愛者比別個所戀愛者有甚麼卡贏？你所戀愛者比別個所戀愛者有甚麼卡贏，你才按呢切切吩咐阮？10我所戀愛者是白閣紅，是萬人中的第一個。11伊的頭殼親像上好的金；伊的頭毛垂落來，黑親像烏鴉。12伊的目睭親像溪邊的鴿，用奶洗伊，安置合式。13伊的嘴親像芳花歸排，親像芳草的台；伊的嘴唇親像百合花，閣滴落沒藥汁。14伊的二手親像金環，鑲(siun)黃玉；伊的身軀親像雕刻的象牙，周圍鑲藍寶石。15伊的腳腿親像鍚石(siah-chioh)，安佇好金的座；伊的款式親像黎巴嫩，閣真媠親像柏香樹。16伊的話極其甜；伊完全通疼。耶路撒冷的眾查某囝仔啊，這是我所戀愛者；這是我的朋友。
