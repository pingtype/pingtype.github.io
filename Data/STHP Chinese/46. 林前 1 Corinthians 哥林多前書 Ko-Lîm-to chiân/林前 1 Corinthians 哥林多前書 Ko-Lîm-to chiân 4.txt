1人著掠阮做基督的差用，做上帝諸個奧妙的管家。2閣所向望佇管家的，是愛得伊盡忠。3若是我互恁抑是別人批評，我掠做極小可(sió-khóa)的事；我也無家己批評。4因為我呣知家己有甚麼通責備，總是我無對此個得著稱做義；獨獨批評我的就是主。5所以，時未到，恁莫得批評甚麼，聽候主到，伊欲用光照佇黑暗諸個隱密的事，顯明諸個心內的計謀。彼時，逐人欲對上帝得著伊的謳咾。6兄弟啊，我為著恁諸個，借本身及亞波羅來講起諸個代誌，是欲互恁佇款待阮的事來學習此句，莫得過頭佇所記載，免得恁自高，尊重此個，看輕彼個。7因為是誰互你各樣佇別人啊？你所有的叨落一項呣是對受的？若是對受的，怎樣誇口，那親像呣是對受的啊？8恁已經飽足！已經富有！恁已經做王！阮無份。我真正愛恁做王，互阮也及恁相及做王。9因為我啲想上帝有安置阮諸個使徒佇尾溜，親像擬死的犯人；因為阮成做一棚(pîⁿ)戲互，世間及天使及人看。10阮為著基督做戇，恁佇基督做智慧；阮軟弱，恁勇壯；恁尊貴，阮卑賤。11到佇此霎，阮也枵也嘴乾，褪腹裼，互人掙，無定著的所在，12也勞苦，親手做工。受詈罵，就給人祝福；受窘逐，就吞愞；13受誹謗，就及人好嘴。竟然成做世間的糞埽，萬物的渣滓(che-tái)，到佇今仔日。14我寫諸個，呣是欲互恁見誚，是警戒恁，親像我所疼的子。15因為恁佇基督，先生雖然講萬(káng-bàn)，若是老父就無多個，因為佇基督耶穌，我曾對福音來生恁。16所以，我勸恁著學我。17因為按呢我已經差提摩太去恁遐。伊佇主，是我所疼閣盡忠的子。伊欲互恁記得我佇基督的行踏，就是親像我逐所在佇逐個教會所教示的。18有人自高，掠做我無欲到恁遐；19總是，主若允准，我欲緊緊去就近恁，閣我所欲知的，呣是許個自高的人的話，就是的權能。20因為上帝的國不在講話，是在佇權能。21恁愛怎樣？我就近恁著攑箠仔(chhê-á)去？抑是用仁愛及溫柔的心神啊？
