1對上帝的旨意，受召做耶穌基督的使徒保羅，及兄弟所提尼，2批寄互上帝的教會佇哥林多的，就是佇基督耶穌成聖、受召做聖徒，以及見若逐所在求叫咱的主耶穌基督的名的。主是的，也是咱的。3願恁對咱的父上帝及主耶穌基督得著恩典、平安。4我常常替恁感謝我的上帝，是為著上帝的恩典佇耶穌基督曾賞賜恁的；5因為恁佇伊逐項代誌富足，口才、智識無呣齊備，6親像基督的干證，得著堅固佇恁的中間，7致到恁佇諸個恩賜無一項無夠額，來聽候咱的主耶穌基督的顯現。8伊也欲堅固恁到路尾，佇咱的主耶穌基督的日無通嫌。9上帝是信實，恁對伊受召，來及伊的子──咱的主耶穌基督結聯。10兄弟啊，今我對咱的主耶穌基督的名勸恁議論攏著相同。恁中間莫得有分黨，就是著一心一意，大家相契合。11我的兄弟啊，是革來氏家內的人曾給我講，恁中間有相爭。12我的意思是恁逐人有啲講：「我屬保羅」；「我屬亞波羅」；「我屬磯法」；「我屬基督」。13基督豈有分開嗎？保羅豈替恁釘十字架嗎？抑是恁曾受洗禮歸佇保羅的名嗎？14感謝上帝，佇基利司布、該猶以外，我未曾給恁一人行洗禮，15免得人講，恁受洗禮歸佇我的名。16我也給司提反阿一家的人行洗禮，其餘有給別人行洗禮抑無，我卻記得。17因為基督差我，呣是欲行洗禮是欲傳福音，不在言語的智慧，驚了基督的十字架歸佇空空。18因為十字架的道理，沈淪的人看做戇；咱得救的人，看做上帝的權能。19因為有記載講：我欲滅無智慧的人的智慧，也欲棄拺聰明的人的聰明。20智慧的人佇叨落？經學士佇叨落？此世間好辯論的人佇叨落？上帝豈呣是互世間的智慧變成戇？21因為世間既然對的智慧，呣識上帝，上帝就歡喜對所宣傳的戇來救諸個信的人，這攏是上帝的智慧。22因為猶太人求神蹟，希利尼人尋智慧，23若是阮傳釘十字架的基督，對佇猶太人是塞礙，對佇外邦人是愚戇；24若是對佇受召的，無論猶太、希利尼，基督做上帝的權能，上帝的智慧。25因為上帝的愚戇比人卡智慧，上帝的軟弱比人卡勇壯。26兄弟啊，試看恁的受召，照肉體有智慧的無偌多，有權力的無偌多，有尊貴的也無偌多。27若是上帝揀世間的戇的，來互智慧的人見誚；上帝也揀世間的軟弱的，來互勇壯的見誚。28上帝也揀世間卑賤的，人看呣上目的，以及許個無的，來廢無許個有的，29互見若有肉體的，佇上帝的面前無通誇口。30若是恁對上帝得著佇基督耶穌，伊對上帝替咱成做智慧、閣做義、成聖，以及贖回。31致到照所記載講：「誇口的人，著用主來誇口。」
