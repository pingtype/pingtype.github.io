1確實聽見恁中間有淫亂。也彼號淫亂外邦中所無的，就是有人有伊的老父的某。2恁猶啲自高，也竟然無哀傷，將行此號代誌的人對恁中間除去。3我身軀相離開，心神及恁相近，親像親身佇啲，已經有擬定行此號事的人。4託咱的主耶穌的名，恁諸個已經聚集，我的神也佇啲，閣有咱的主耶穌的權能，5將彼號人交互撒但，致到敗壞伊的肉體，欲互伊的神佇咱的主耶穌的日得救。6恁的誇口呣是好。豈呣知淡薄酵會發歸甑(sn̂g)嗎？7舊的酵著除到清，互恁成做新的甑，親像恁是無酵的；因為咱過節的羊羔也已經刣，就是基督。8所以，咱著守節，無用舊的酵，也無用歹心、惡毒的酵，是用純全真實的無酵餅。9前我寫彼張批互恁，教恁呣通及淫亂的人參插(chham-ahhap)。10呣是泛泛(hoàn-hoàn)指此世間淫亂的，抑是貪心的，及勒索(le̍k-sek)的，抑是拜偶像的；若欲按呢，著離開世間才會。11總是今我寫批互恁是講，若有人稱做兄弟也有淫亂，抑是貪心，抑是拜偶像，抑是詈罵，抑是好酒，抑是勒索(le̍k-sek)的，莫得及伊參插(chham-ahhap)，此號人連及伊食也呣通。12因為判斷外面人及我有甚麼干涉？13內面的人豈呣是恁判斷的？也外面的人上帝判斷伊啊！彼個歹人著對恁中間除去。
