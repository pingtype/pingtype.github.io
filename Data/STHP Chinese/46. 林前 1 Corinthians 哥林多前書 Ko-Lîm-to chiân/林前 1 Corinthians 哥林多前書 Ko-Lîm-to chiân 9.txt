1我豈得自由嗎？豈呣是使徒嗎？豈呣曾看見咱的主耶穌嗎？恁豈呣是我佇主做成的工嗎？2設使對佇別人，我呣是使徒，對佇恁我無呣是，因為恁佇主就是我做使徒的印證。3有查問我的，我就用此個家己分訴：4阮豈無權通飲通食嗎？5阮豈無權通娶信主的姊妹做某，來及阮相及行，親像其餘的使徒及主的兄弟及磯法嗎？6抑是干單我及巴拿巴無權通免做工嗎？7甚麼人當兵來食家己的糧嗎？甚麼人栽葡萄園無食伊的果子嗎？甚麼人飼精牲，無食彼陣的奶嗎？8我講諸個，豈是照人的意見嗎？抑是律法無按呢講嗎？9因為佇摩西的律法有記載講：「磨五穀的牛，莫得籠(láng)伊的嘴」。上帝豈是致意佇牛嗎？10抑是一概為著咱來講伊？真正是為著咱來寫。因為犁園的著存向望來犁；磨五穀的著向望相及有份來磨。11阮若將屬佇神的物撒(iā)佇恁中間，就對恁收成屬佇肉體的物，豈是過頭嗎？12別人對佇恁尚且有份此個權柄，何況阮嗎？總是阮呣曾用此個權，反轉吞愞逐項的事，免得阮有甚麼阻擋基督的福音。13豈呣知著磨佇聖的事的食殿內的物？跟隨祭壇的及祭壇相及分物嗎？14親像按呢，主設法互傳福音的人著對福音來度活。15若是諸個事我攏未曾用。閣我寫諸個，呣是愛人按呢款待我，因為我寧可死不致人互我所誇口的歸佇空空。16我傳福音呣是通誇口的事，是不得已若定。因為若無傳福音，我就有災禍。17我若甘心做此個事，就有報賞；就若呣甘心，有職任已經交代我啦。18按呢，我的報賞是甚麼啊？就是我啲傳福音互人免所費也會得著福音，免得我佇福音所有的權用到盡。19我對佇眾人雖罔是自由，猶久將家己做眾人的奴僕，為著欲得著人愈多(ná-chōa)。20向猶太人，我就親像猶太人，欲得著猶太人；向法下(ē)的人，我雖然本身無屬佇法下，就親像法下的人，欲得著法下的人。21向法外的人，我就親像法外人，欲得著法外的人；其實我呣是佇上帝的法外，就是佇基督的法內。22向軟弱的人，我就成做軟弱，欲得著軟弱的人。向逐號人，我成做逐號款，一概是欲救人。23逐項事，我因為福音來行，是互我通相及有份佇福音。24豈呣知在場鬥走的逐個攏走，若是得著報賞的只有一個？恁著按呢走，才通得著。25見若鬥力的，逐項事撙節(chún-chat)，是欲得著會敗壞的冕旒；若是咱是欲得著敗壞的。26所以，我按呢啲走呣是親像無定著的方向；我拍拳無親像啲拍空氣。27我拍我的身軀到殄殄(thiám-thiám)，互伊降服，驚了我已經傳互別人，本身豈採抵著拒絕。
