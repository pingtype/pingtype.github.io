1著求仁愛，也著切切欣慕屬佇神的恩賜，卡要緊的，是做先知來傳道。2因為講各樣的音語的，呣是及人講，是及上帝講，因為無人會曉聽。總是，伊有啲講屬神的奧妙。3獨獨做先知來傳道的，是及人講，來建立、來勸勉、來安慰。4講音語的，是建立家己；做先知傳道的，是建立教會。5我愛得恁攏會講音語，獨獨閣卡愛是恁做先知來傳道；因為講音語的，若無翻譯，互教會得著建立，就做先知來傳道的，比伊卡大。6今兄弟啊，我到恁遐，若清清講音語，也無用啟示，抑是知識，抑是做先知來傳道，抑是用教示的話，來給恁講，有甚麼利益恁？7彼號無活氣的物啲出聲，親像簫，親像琴，若無分別伊的音，豈會知所歕所彈的是甚麼啊？8若是哨角出無定著的音，是誰會備辦交戰啊？9恁也是按呢。若無用舌講快明的話，豈會(thái-ōe)知所講的啊，恁所講的互風飛去。10世上的音語，不論偌多樣，無一個無意思。11我若呣識彼個聲的意義，就講的人欲掠我做番，我也欲掠伊做番。12按呢恁既然切切欣慕屬佇神的恩賜，著求互恁充滿來建立教會。13所以講音語的，著求會翻譯。14我若用音語祈禱，我的神有啲祈禱，若是我的心思無所利益。15按呢是怎樣？我欲用神祈禱，也欲用心思祈禱；我欲用神吟詩，也欲用心思吟詩。16若無，就恁用神祝謝，彼號平常人既然呣知你講甚麼，伊豈會當你感謝的時來講「阿們」？17你的感謝是好，若是別人無得著建立。18我感謝上帝，我講音語比恁眾人卡多。19總是佇教會中，我愛用心思講五句通教示人的話，贏過講萬句的音語。20兄弟啊，論智慧莫得做囝仔。論歹著做嬰仔，論智慧著做大人。21佇律法有記載：主講：我欲用別樣音語的人及別樣人的嘴唇給此國的百姓講；按呢猶原呣聽我。22所以，音語做兆頭呣是為著信的人，是為著呣信的人；做先知來傳道呣是為著呣信的人，是為著信的人。23設使全教會聚集佇一所在，若攏講音語，有平常人，抑是呣信的入來，豈無欲講恁啲(siáu)嗎？24設使攏做先知來傳道，有一個呣信的，抑是平常人入來，伊就互眾人叫醒，互眾人擬斷，25伊心內所隱密的露現，就仆落去，拜上帝，講：「上帝真正佇恁中間。」26兄弟啊，按呢是怎樣？恁聚集的時，逐人有詩歌的，有教示的，有啟示的，有音語的，有翻譯的。逐項事著行來致到建立。27若有講音語的，只堪得二個，上多三個，也著照次序，閣著一人翻譯。28若無人通翻譯，就佇教會中伊著靜靜，獨獨對本身及對上帝講。29做先知來傳道的，也只堪二個抑三個來講，其餘的著分別伊。30若邊頭坐的有人得著啟示，彼個代先講的著靜靜。31因為恁一人一人攏會通做先知來傳道，互眾人通學習，互眾人通受苦勸。32閣先知的神是順服佇先知；33因為上帝呣是紛亂的，是和平的，親像佇聖徒攏總的教會一樣。34婦仁人佇教會中著靜靜，因為呣准講。就是著順服，親像律法也是按呢講。35若愛學習甚麼，著佇家內問家己的丈夫，因為婦仁人佇教會中來講是見誚。36上帝的道理豈是對恁出？抑是干單傳互恁啊？37若有人家己掠做先知，抑是做屬佇神的人，就著知，我所寫互恁的是主的命令。38若有人呣知，就據在伊呣知！39所以，我的兄弟啊，著切切欣慕做先知來傳道，也莫得禁止講音語。40凡事著文雅也照規矩來行。
