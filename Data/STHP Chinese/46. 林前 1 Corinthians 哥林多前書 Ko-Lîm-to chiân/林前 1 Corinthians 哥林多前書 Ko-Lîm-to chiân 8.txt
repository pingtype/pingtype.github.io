1論到祭偶像的物，咱知咱攏有智識。智識會致到自高，若是仁愛會建立德行。2人若拍算伊有所知，就是伊猶未知照所應該知。3人若疼上帝，此個人就是互伊所識。4論到食祭偶像的物，咱知偶像佇世間是無影的，也知上帝獨獨一個，無別個。5因為雖然有稱做上帝的，或是佇天裡，或是佇地裡，親像有多多上帝，多多主；6若是咱只有一個上帝，就是父──萬物本對伊；咱也歸佇伊──閣有一個主，耶穌基督──萬物對伊；咱也對伊。7總是人無攏有此號智識。有的拜偶像慣勢，到今掠彼個祭祀做祭偶像的物來食伊。的良心既然軟弱，所以就染著。8總是食物互上帝歡喜咱，無食，咱無虧損，食，咱也無利益。9獨獨著謹慎，驚了恁此個權做軟茈的人的塞礙。10因為若有人看見你有智識的，坐桌佇偶像的廟，彼個軟弱的人的良心，豈無對按呢放膽來食祭偶像的物嗎？11因為，對你的智識彼個軟弱的人沈淪，就是基督替伊死的兄弟。12恁按呢得罪兄弟，傷著軟弱的良心，就是得罪基督。13所以，食物若互我的兄弟跋倒，我就永永呣食肉，免得互我的兄弟跋倒。
