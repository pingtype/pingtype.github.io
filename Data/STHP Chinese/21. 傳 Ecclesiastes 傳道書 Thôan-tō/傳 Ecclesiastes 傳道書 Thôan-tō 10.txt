1死的蝴蠅互做香料者的油發出臭味；按呢，一點仔的愚戇也會敗壞大智慧及尊貴。2智慧的人的心是佇伊的正手旁；愚戇的人的心是佇伊的倒手旁。3閣戇人行佇路裡欠缺智慧，對眾人講，伊是戇人。4掌權者的心神想欲攻擊你，呣通離開你的本位，因為溫和會免得大的過失。5我看見日光的下面有一項呣好，親像出佇掌權者的錯誤，6就是安置戇人佇高位；好額人坐佇低位。7我看見奴僕騎馬，貴族親像奴僕行佇地裡。8掘陷坑的，欲家己跋佇彼內面；拆牆的，欲互蛇咬著。9拍石的，會受石傷；破柴的，會對按呢抵著危險。10鐵器已經鈍，若無磨利伊的嘴，就著加出多多力；獨獨得著智慧的教示，就有利益。11未念咒的時，蛇若咬著人，念咒的人就無利益。12智慧的人的所講是恩惠的話；愚戇的嘴吞滅家己。13伊的嘴所講的話起頭是愚戇；伊的話的路尾是害人的癲狂。14戇人多多話，獨獨人呣知將來怎樣；伊身後所欲有的事是誰會給伊講啊？15戇人的勞碌致到互厭倦，因為入城的路，伊也呣知。16邦國啊，你的王若是囝仔，你的貴族早起時宴樂，你就有災禍！17邦國啊，你的王若是尊貴的人的子，你的貴族照時飲食，為著欲補的力，呣是因為好飲，你就有福氣！18因為貧憚，厝蓋塌落去；為著手貧憚，厝就漏。19筵席是為著歡喜來設。酒是互人快活；錢銀做萬事的路用。20你呣通咒詛君王，心也呣通按呢想；佇你的睏房也呣通咒詛好額人。因為空中的鳥欲傳報此個聲，有翅股的也欲講起此個事。
