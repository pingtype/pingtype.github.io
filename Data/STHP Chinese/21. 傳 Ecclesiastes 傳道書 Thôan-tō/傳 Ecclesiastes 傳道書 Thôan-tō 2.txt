1我心內講：「來啊，我用歡喜試你，你通享受安樂！」看啊，這也是空虛。2論好笑我就講：「這是癲狂。」論歡喜就講：「這欲啥事？」3我的心講究，著怎樣用酒互我的肉體快活，總是我的心猶原著互智慧引導；也著怎樣擒住愚戇，聽候我看明世間人，佇天下一生著行甚麼事是好。4我為著家己興起大的工程，為家己起厝，為家己栽葡萄園，5為家己修造花園果子園，佇彼內面栽種逐號的果子樹；6為家己開水池，來灌沃培養發生樹的樹林。7我也買奴僕女婢，亦有出世佇我家內的；亦有多多牛群羊群，贏過我以前佇耶路撒冷許個人所有的。8我閣為家己積聚金銀及列王，以及逐省的財寶；閣得著唱歌的男女及世間人所歡喜的物，多多宮妃。9按呢，我就做大，贏過我以前攏總佇耶路撒冷的人。我的智慧猶原及我佇啲。10我的目睭所愛的，我無阻擋伊；我的心所歡喜的，我無禁止伊；因為我的心為著我所著磨的來快樂，這就是我對一切所著磨來得著的份額。11我看我的手所做一切的工以及我所著磨的勞碌。看啊，這攏是空虛，攏是掠風；佇日光的下面攏無利益。12我家己越轉來看智慧、癲狂，及愚戇。佇君王後輩的人猶會做甚麼啊？就是前所做的若定。13我就看出智慧贏過愚戇，親像光明贏過黑暗。14智慧的人的目睭光明，愚戇的人行佇黑暗。總是我知的結局攏相同。15我就心內講：「戇人所抵著，我也欲按呢抵著，我乜使(mih-sái)比卡智慧啊？」我心內講，這也是空虛。16智慧的人及戇的人，平平無得著人永遠的記念，因為到將來的日攏互人紀得；嗐啊！智慧的人死，及愚戇的人無各樣。17所以我怨身慼命(chhoeh-miā)；因為佇日光的下面所做的工攏是互我勞苦，因為這攏是空虛，攏是掠風。18我怨恨我一切的勞碌，就是我佇日光的下面所勞碌的，因為欲留互我以後的人。19彼個人是智慧抑是愚戇，是誰會知？猶久我佇日光的下面用智慧勞碌所做成的，伊欲管轄伊。這也是空虛。20因為按呢，我倒轉想為著我佇日光的下面所著磨的勞碌，互我的心失望。21因為有人用智慧、用知識、用本事來勞碌的，總是欲留互未曾勞碌佇彼個工的人做業。這也是空虛，也是大陷害。22因為人佇日光的下面所勞力勞心的，有得著甚麼啊？23因為伊一生憂慮，伊的勞碌成做苦痛，連暝時心也無安息。這也是空虛。24人呣值著來食來飲，閣互心享福佇伊所著磨的，我看此個也是出佇上帝的手。25論到食、抑是享福，是誰會贏過我啊？26因為上帝所歡喜的人伊就互伊有智慧、知識、快樂；獨獨有罪的人，伊互伊勞苦，來收拾、來積聚通歸佇上帝所歡喜的人。這也是空虛，也是掠風。
