1你到上帝的厝，著謹慎你的腳步；因為近前來聽，贏過戇人獻祭，因為in呣知所行的是歹。2你佇上帝的面前呣通隨便講話，也呣通心著急來講；因為上帝佇天裡，你佇地裡，所以你的言語著少。3因為代誌多，才有眠夢；言語多，才有戇人的聲。4你對上帝下願，謝伊呣通延延，因為伊無歡喜愚戇的人，你所下的願應該著謝。5你下願無謝，寧可無下。6呣通互你的嘴致到肉體犯罪，也呣通佇使者的面前講是錯誤下願。啥事互上帝因為你的聲受氣，來敗壞你的手所做的啊？7因為眠夢多多，言語多多，內中有空虛，獨獨著敬畏上帝。8你若佇省內看見喪鄉人受壓迫，抑是用強權搶公義公平的事，莫得因為按呢來卬愕；因為有一位卡高佇彼個坐高位的啲鑑察，佇的頂面猶有比卡高的。9閣地裡的利益歸佇眾人，就君王也受著田地的供奉。10愛揲銀者，無因為銀來知足；愛富有者，無因為得利來知足。這也是空虛。11貨財加添，食伊的人也加添，業主有得著甚麼利益啊？不過目睭看見若定！12勞碌的人不管食多食少，真好睏；好額人的豐盛互伊睏得。13我看見日光的下面有一件大災禍，就是財主定定守伊的錢，來害家己。14因為抵著不測的事，諸個錢財就無去；彼個人若生子，手內也無一項。15伊怎樣對老母的胎出來，也欲親像按呢褪裼去；伊所勞碌得著的，手內會帶一毫去。16伊來的情形怎樣，伊去也是按呢。這也是一項大災禍。伊為著風來勞碌有甚麼利益啊？17閣伊一世人佇黑暗中啲食，有多多煩惱，閣有病疼及受氣。18看啊，我所看做好做美妙的，就是人佇上帝賞賜伊一生的日子來飲食，享受日光的下面勞碌所得著的好，因為這是伊的份額。19見若得著上帝互伊有錢財好額，互伊會享受，來取伊的份額，佇伊的著磨來快樂，這是上帝的賞賜。20伊無大大想著一生的年日，因為上帝照伊的心所歡喜的應答伊。
