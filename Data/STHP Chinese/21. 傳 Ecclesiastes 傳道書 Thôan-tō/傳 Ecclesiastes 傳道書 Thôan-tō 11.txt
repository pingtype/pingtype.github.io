1著將你的米糧撒佇水面，因為過多多日就欲得著。2份額著分做七抑八，因為你呣知將來有甚麼災禍到地上。3雲若有雨滿滿，就傾落佇地上。樹若倒向南，抑是向北，樹倒佇甚麼所在，就定定佇遐。4看風勢的，無欲撒種；看雲色的，無欲收割。5風所吹的路，你呣知，骨骸佇孕婦的胎怎樣生長，你也呣知；按呢，行萬事的上帝所做的，你猶原得著知。6早起時著撒你的種子，下昏時也呣通停你的手，因為你呣知此個彼個叨落一個欲茂盛；抑是二個欲平平好。7光真正是好，目睭看見光也是通歡喜。8人活多多年，就著快樂多多年；總是也著想到黑暗的日子。因為日子欲多多，所欲來的攏是空虛。9少年人啊，你佇少年的時著快樂。佇少年的日子，互你的心安慰你，也著照你的心所愛的，及目睭所看見的來行；總是著知，為著這一切的事，上帝欲審判你。10所以，著互憂悶離開你的心，也對你的身軀除去歹代；因為少年及壯年，攏是空虛。
