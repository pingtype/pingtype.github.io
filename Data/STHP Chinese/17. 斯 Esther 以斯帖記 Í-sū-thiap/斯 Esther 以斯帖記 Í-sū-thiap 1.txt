1當亞哈隨魯的時，此個亞哈隨魯管轄一百二十七省，對印度到古實。2當許個日，亞哈隨魯王佇書珊王宮坐伊的國位；3坐位第三年，為著伊一切的首領人臣辦桌，波斯、瑪代有權勢的，各省的貴族及首領，佇伊的面前。4彼時顯出伊榮光的國的富有及家己好的威嚴的尊貴歷過多多日，就是一百八十日。5諸個日已經滿，王閣為著踮佇書珊宮大細的百姓辦桌七日久，佇王宮園的院。6有白、有青、有藍的布簾，用幼苧，及紫色的索縛銀環佇大理石的柱；有金銀的床排佇紅、白、黃、黑大理石所舖的地。7用金的器具互人飲，器具一個一款。王的酒真多，照王的富足。8飲酒有定著的例，呣准勉強人，因為王命令宮內一切的臣僕，互人各照伊的意思。9王后瓦實提佇亞哈隨魯王的宮內也為著婦女辦桌。10到第七日，王為著酒，心得解，就命令米戶幔、比斯他、哈波拿、比革他、亞拔他、西達、甲迦，就是常常跟隨佇亞哈隨魯王面前彼七個太監，11帶王后瓦實提戴王后的冕旒到王的面前，互許個百姓人臣看伊的媠，因為伊的面貌真好看。12總是王后瓦實提呣肯來呣趁太監所傳王的命令，所以王真受氣，心內親像火。13王就問許個識時事、有智慧的人，因為王有定著的例，欲辦代誌著代先問知律例，明白法度的人。14彼時佇王的左右常常見王的面、佇國內坐高位者，有波斯及瑪代七個大臣，就是甲示拿、示達、押瑪他、他施斯、米力、瑪西拿、米某干。15王問講：「王后瓦實提無遵趁太監所傳亞哈隨魯王的命令，今照例咱著怎樣辦伊啊？」16米某干佇王及許個大臣的面前應講：「王后瓦實提所做的，呣若關礙王，也是關礙亞哈隨魯王佇逐省所有的大臣及眾百姓；17因為王后所做的事欲傳到眾婦女，欲講：『亞哈隨魯王召王后瓦實提到王的面前，總是伊呣來』，按呢in會藐視in的丈夫。18今仔日波斯及瑪代的眾婦人聽見王后所做的事，欲對王的大臣按呢講；對按呢欲生起多多藐視及受氣。19王若掠做好，就出諭旨寫佇波斯及瑪代的律例中，互伊改換得，呣准瓦實提閣到亞哈隨魯王的面前，王也著將王后的位賞賜比伊卡好的人。20王所降的諭旨遍傳佇伊的國（伊的國闊大），就婦女攏欲尊敬伊的丈夫，無論尊貴卑賤。」21王及許個大臣攏掠伊的話做好，王就照米某干的話來行，22出詔佇王許個省，到逐省照的文字，到逐位的百姓照的腔口。互做丈夫的逐個佇家內做主,逐個照伊的百姓的腔口,
