1彼暝王睏得，教人提歷史的冊來，就佇王的面前讀伊。2抵著冊裡有寫講：王顧門的太監中有二人，辟探及提列，計謀欲害亞哈隨魯王，末底改報告此個事。3王講：「為著此個事，用甚麼榮光尊貴賞賜末底改啊？」伺候王的人臣應講：「無賞賜伊甚麼。」4王講：「是誰佇院內？」（彼時哈曼入王宮的外院，欲求王吊末底改佇伊所給伊徛的柴架。）5王的人臣給伊講：「哈曼徛佇院內。」王講：「教伊入來。」6哈曼就入去。王問伊講：「王所愛榮光伊的人，著怎樣款待伊？」哈曼心內想講：「王所愛榮光伊的人，是誰會贏過我？」7哈曼就應王講：「王所愛榮光伊的人，8著將王所穿的王服，王所騎的馬，頭殼頂戴冕旒的，9著將此個衣服及馬交佇王一個極尊貴的人臣的手，互用彼領衫互王所愛榮光伊的人穿，閣互伊騎馬，遍遊城內的街路佇伊的頭前宣佈講：王所愛榮光的人，欲按呢款待伊。」10王給哈曼講：「你緊緊去將此個衣服及馬，照你所講的，款待彼個坐佇王的門的猶大人末底改。見若你所講的，呣通少一項。」11哈曼就帶衣服及馬來，閣互末底改穿伊，也互伊騎馬，遍遊佇城內的街路，佇伊的頭前宣佈講：「王所愛榮光伊的人，欲按呢款待伊。」12末底改倒來王的門，哈曼憂悶罩伊的頭殼，緊緊倒去厝，13哈曼將伊一切所抵著的攏給伊的某細利斯及伊許個朋友講。伊許個智識的人及伊的某細利斯給伊講：「你所起頭失敗佇伊面前的末底改，伊若果然是猶大的種族，你的確贏伊，欲佇伊的面前失敗到底。」14猶啲及伊講話的時，王的太監來教哈曼緊緊去赴以斯帖所設的筵席。
