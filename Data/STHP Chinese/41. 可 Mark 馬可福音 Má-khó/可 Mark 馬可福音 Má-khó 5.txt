1就到海的對面岸到格拉森人的地方。2耶穌離開船，連鞭有一人對墳墓中出來抵著伊，就是互邪神附身者，平素徛起佇墳墓中。3無人會縛伊，雖然用鐵鍊也會；4因為沓沓用腳銬鐵鍊縛伊，若是鐵鍊互伊掇斷(chhoah-tñg)，腳銬互伊摃碎；無人有氣力通制壓伊。5暝日常常佇墳墓中佇山裡喉叫，將石頭家己傷。6遠遠看見耶穌，就走來拜伊，7大聲喉叫講：「至高上帝的子耶穌，我及你甚麼干涉？我指上帝來懇求你，莫得苦楚我！」8因為耶穌曾給伊講：「邪神啊，著對彼個人出去！」9耶穌問伊講：「你號做甚麼名？」應講：「我名做『營』，因為阮諸個真多」；10伊就切切求伊，莫得趕出彼個地方。11佇彼個山坪(soan-phiân)，有大陣豬討食；12就求伊講：「差阮入許個豬，互阮通入去。」13就允，許個邪神就出去，來入許個豬。彼陣豬走落山坪，(chông)落海，約量二千隻，佇海裡激死。14顧豬的人走去，給城內及鄉社的人講。人就出來，看所抵著的事是怎樣。15就來就近耶穌，看見彼個患著鬼者，就是互營所纏(tî)的，坐啲穿衫，嗐哉，就驚。16看見的人，將患著鬼的人所抵著的及歸陣豬的事攏給講；17就求耶穌離開的境內。18耶穌抵仔上船，彼個曾患著鬼者求伊准伊相及去。19耶穌呣允伊，講：「倒去你的家，尋你的親人，將主給你行許大的事，及所憐憫你的，給講。」20彼人去，佇低加波利報揚耶穌所給伊行的大事，眾人攏奇怪。21耶穌坐船閣過去彼旁，歸大陣的人聚集就近伊；彼時耶穌佇海邊。22有一個管會堂者，名做睚魯來，已經看見耶穌，就仆佇伊的腳下，23切切求伊，講：「我細漢的查某子差不多欲死，請你來用手按伊，互伊得著救，來活。」24耶穌及伊去。歸大陣的人隨伊，真挨夾(oe-khoeh)。25有一個婦仁人，血漏十二年，26曾對多多的醫生受著多多艱苦，閣一盡破費伊所有的，若是無一絲仔利益，反轉愈傷重。27聽見耶穌的事，就來佇眾人中，對伊的後面來摸伊的衫，28因為講：「我干單摸伊的衫，就會好。」29對按呢血漏連鞭止；本身知伊的病疼已經好。30耶穌即時家己知有權能對伊出，就越轉身佇眾人中，講：「是誰摸我的衫？」31伊的學生給伊講：「你看見歸陣人挨夾(oe-khoeh)你，猶久問『是誰有摸我』？」32耶穌遍遍看，愛看做此個事的婦仁人。33婦仁人知本身所歷過，驚惶愕愕惙，就來仆佇伊的面前，攏照實給伊講。34伊就給伊講：「婦仁人啊，你的信已經救你，通安然倒去！你的病全然好。」35講的時，有對管會堂的家來，講：「你的查某子死啦，乜使(mih-sái)猶勞煩先生？」36耶穌邊仔聽見所講的話，給管會堂者講：「莫得驚，只有著信！」37耶穌佇彼得、雅各，及雅各的兄弟約翰以外，呣准別人隨伊相及去。38到管會堂的家；看見有嘩嘩哮，也有啼哭大聲哮的人，39已經入去，就給講：「恁啥事嘩嘩哮啼哭啊？囝仔呣是死，是睏若定。」40就恥笑伊。若是伊趕眾人出去，就導囝仔的父母以及及(kap)伊來的人入囝仔所住的所在，41就牽囝仔的手，給伊講：「大利大，古米！」（翻譯就是講：「查某囝仔，我命令你起來！」）42查某囝仔連鞭起來行。因為伊十二歲啦；眾人就大卬愕奇怪。43耶穌嚴嚴禁戒，莫得互人知，就吩咐著互查某囝仔食。
