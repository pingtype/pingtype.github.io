1耶穌對遐出去，到伊的本鄉；伊的學生隨伊。2到安息日，就佇會堂教示人。多多人聽見，就奇怪，講：「此個人對叨落會按呢啊？閣所賞賜互伊的智慧是甚麼啊？也有按呢的大權能對伊的嘴出，是怎樣？3此個豈呣是木工嗎？豈呣是馬利亞的子雅各、約西、猶大、西門的兄弟嗎？伊的姊妹豈呣是及咱佇遮嗎？」就厭賤(iàm-chiãn)伊。4耶穌就給講：「先知佇本鄉、宗族、家己的家以外，無呣尊貴。」5伊佇遐得行甚麼權能，不過用手按幾若個病人，來醫好。6閣奇怪呣信，就四界行許個鄉社教示人。7耶穌召十二個學生來，就差一對一對出去，賞賜有權，來制壓許個邪神；8閣吩咐：「莫得帶路費，獨獨一支柺仔，莫得乾糧(kan-niû)，莫得褡褳，莫得囥錢佇腰帶；9著穿出路的鞋，也莫得穿二領衫」；10閣給講：「見若恁所入的厝，著住佇遐，直到離開彼個地方的時。11無論甚麼所在呣接納恁，呣聽恁的，到離開遐的時，著拂(põa)去腳跡底的土粉，來對做干證。」12就出去宣傳，講人著反悔，13也趕出多多鬼，用油抹多多破病的人，醫好。14希律王聽見，因為耶穌的名聲已經出，就講：「行洗禮的約翰對死人中復活，所以有諸個權能對伊顯出。」15若是有別人講：「是以利亞。」閣有人講：「是先知，親像先知中的一個。」16總是希律聽見就講：「我所刣頭的約翰，已經復活。」17因為希律家己曾差人掠約翰，縛伊佇監裡，是為著希律的兄弟腓力的某希羅底的緣故，因為希律有娶伊。18是約翰曾給希律講：「你娶兄弟的某是不該。」19希羅底就怨恨約翰，愛刣伊，也得著；20因為希律知約翰的做人義，閣聖，所以驚畏，來保護伊，聽伊的話，就大大躊躇，也歡喜聽伊。21當著好機會的日，就是希律佇生日，辦桌，請許個大官、千總，及加利利尊貴的人。22希羅底親生的查某子入去跳舞，互希律及同桌的人攏歡喜。王就給查某囝仔講：「見若你所愛的求我，我欲互你；」23閣及伊咒誓講：「見若你所求我的，雖然我國的一半，我也欲互你。」24查某囝仔出去給伊的老母講：「我欲求甚麼？」應講：「行洗禮約翰的頭殼。」25查某囝仔連鞭走入去見王，求講：「我愛你將行洗禮約翰的頭殼貯佇盤裡即時互我。」26就大憂悶；總是為著伊所咒的誓，閣有同桌的人佇，所以呣愛推辭，27王即時差一個侍衛，吩咐取伊的頭殼來。28伊就去監裡，刣伊的頭，貯伊的頭殼佇盤裡，捧來互查某囝仔，查某囝仔就互伊的老母。29約翰的學生聽見，就來收伊的身屍，埋葬佇墓裡。30使徒聚集就近耶穌，將所行、所教示的攏給伊講。31耶穌給講：「恁家己及我來去曠野的所在歇睏霎仔久。」因為往來的人多，連食也顧得。32就上船，去曠野的所在家己住。33眾人看見去，有多多人知，就對逐個城步行相及走，代先到。34耶穌出去，看見歸大陣的人，就憐憫伊，因為親像羊無牧者，才用多多項教示。35日欲落，伊的學生就近伊，講：36遮就是曠野，日欲落啦，請四散眾人，互去周圍的鄉社，家己買物通食。」37伊應講：「恁互食。」給伊講：「總無阮用二百個銀仔去買餅來互食嗎？」38伊給講：「恁有餅偌多，去看覓(mài)。」已經知，就講：「五個餅，二尾魚。」39伊就吩咐，互眾人排歸列坐佇青翠的草埔。40就分隊來坐，有的一百，有的五十。41耶穌提彼五個餅，二尾魚，向天來祝謝，擘餅互學生，來排佇眾人的面前，也用二尾魚分互眾人。42攏食到飽。43拾(khioh)許個餅碎及魚屑(sut)，滿十二筐(khdeng)。44食餅的人查甫的有五千。45耶穌連鞭迫伊的學生上船，代先過去彼旁岸到伯賽大，聽候伊四散眾人。46已經及離別，就去山裡祈禱。47已經暗，船佇海中，只有耶穌家己佇岸裡；48看見學生划槳(kò-chiún)真艱苦，因為是對頭風。暝時約略四更，耶穌對海面行，就近，愛欲對遐過去。49看見伊行佇海面，掠做怪物，就喉叫；50因為攏看見伊，就生驚(chhin-kian)。耶穌連鞭及講話給講：「安恁的心！是我，呣免驚！」51就上船就近，風就定；心內不止卬愕。52因為曉悟彼個餅的神蹟，也的心鈍。53過去了，就到革尼撒勒地，船拋(pha)佇岸裡，54已經離開船，人連鞭認得伊，55遍遍走彼個地方，聽見伊佇甚麼所在，就將舖仔扛病人到遐。56見若伊所入的鄉社、城市、鄉下(hiün-ë)，將病人下佇街市，求伊若使互摸伊的衫仔裾的鬚；見若摸的人攏得著好。
