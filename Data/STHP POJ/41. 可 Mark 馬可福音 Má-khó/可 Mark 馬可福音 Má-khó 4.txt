1 Iâ-so͘ koh tī hái-piⁿ khui chhùi kà-sī ,  Ū kui tōa tīn ê lâng chū-chi̍p chiū-kūn I ,  tì-kàu I chiūⁿ chûn phû tī hái-bīn teh chē ;  chèng lâng lóng óa-kūn hái ,  khiā tī ta tōe , 2  I chiū ēng phì-jū kà-sī in chōe-chōe hāng ; 3  teh kà-sī ê sî kā in kóng ,  Tio̍h thiaⁿ ah: Lí khòaⁿ ,  ū iā chéng ê chhut-khì iā chéng ; 4  iā ê sî ,  ū-ê ka-la̍uh tī lō͘-pīⁿ ,  pe-chiáu kàu ,  it-chīn chia̍h i , 5  Ū-ê ka-la̍uh tī chio̍h-keh ê tōe ,  thô͘ chhián ê ūi ;  in-ūi thô͘ bô chhim ,  chiū hoat chin kín ; 6  nā-sī ji̍t chhut ,  pha̍k i ,  in-ūi bô kun chiū ko͘-tâ , 7  Ū-ê ka-la̍uh tī chhì-á-lāi ,  chhì-á hoat-khí jia-pè i ,  chiū bô kiat-si̍t , 8  Ū-ê ka-la̍uh tī hó ê thó͘-tōe ,  chiū hoat-khí ná tōa châng ,  kiat-si̍t ,  ū-ê saⁿ-cha̍p pē ,  ū-ê la̍k-cha̍p pē ,  ū-ê chi̍t-pah pē , 9  Koh kóng ,  Ū hī-khang thang thiaⁿ ê ,  tio̍h thiaⁿ , 10  Iâ-so͘ ka-kī tī-teh ê sî ,  tè I ê lâng kap cha̍p-jī ê ha̍k-seng mn̄g I chiah ê phì-jū , 11  I chiū kā in kóng ,  Siōng-tè kok ê ò-biāu ū hō͘ lín ;  nā-sī hiah ê gōa-bīn lâng hoān-sū sī ēng phì-jū ; 12  hō͘ in khòaⁿ ,  ōe khòaⁿ ,  iā bōe kìⁿ ;  thiaⁿ ,  ōe thiaⁿ iā bōe bêng ;  kiaⁿ-liáu in oa̍t-lìn-tńg ,  lâi tit-tio̍h sià-bián , 13  Koh kā in kóng ,  Lín bōe hiáu-tit chit ê phì-jū mah? iā thái-thó ōe chai chèng phì-jū ah?14  Iā chéng ê sī pò-iông tō-lí , 15  Iā tī lō͘-piⁿ ,  pò-iông tō-lí ê só͘-chāi ê ,  chiū-sī lâng thiaⁿ tō-lí ,  Sat-tàn liâm-piⁿ lâi ,  chiong só͘ iā tī in sim-lāi ê tō-lí chhiúⁿ-khì , 16  Chiah-ê chhin-chhiūⁿ iā tī chio̍h-keh ê tōe ê ,  chiū-sī in thiaⁿ-tio̍h tō-lí ,  liâm-piⁿ hoaⁿ-hí sêng-siū i ; 17  nā-sī lāi-bīn bô kun ,  put-kò sī chiām-sî nā-tiāⁿ ;  kàu ūi-tio̍h tō-lí tú-tio̍h ū hoān-lān khún-tio̍k ,  liâm-piⁿ tio̍h-tak , 18  Iā tī chhì-á lāi ê ,  chiū-sī lâng í-keng thiaⁿ-tio̍h tō-lí , 19  chiū ū sè-kan ê khòa-lū ,  chîⁿ-châi ê bê-he̍k ,  kap pa̍t mi̍h ê su-io̍k ji̍p lâi jia-pè hit ê tō-lí ,  chiū bô kiat-si̍t , 20  Chiah-ê iā tī hó ê thó͘-tōe ê ,  chiū-sī lâng thiaⁿ tō-lí ,  ia̍h sêng-siū i ,  ia̍h kiat-si̍t ,  ū-ê saⁿ-cha̍p pē ,  ū-ê la̍k-cha̍p pē ,  ū-ê chi̍t-pah pē , 21  Koh kā in kóng ,  Lâng kia̍h teng lâi ,  kiám sī beh hē tī táu ē á-sī chhn̂g ē? kiám m̄ sī beh hē tī teng-tâi téng?22  In-ūi ū ún-ba̍t ê ,  bô m̄ sī beh hián-chhut ;  siu-khǹg ê ,  bô m̄ sī beh lō͘-hiān , 23  Nā ū hī-khang thang thiaⁿ ê ,  tio̍h thiaⁿ , 24  Koh kā in kóng ,  Tio̍h kín-sīn só͘ thiaⁿ ê ;  lín ēng sím-mi̍h niû lâi niû ,  iā beh ēng che niû hō͘ lín ;  koh beh ke-thiⁿ hō͘ lín , 25  In-ūi kìⁿ-nā ū ê ,  beh hō͘ i ;  bô ê ,  liân i só͘ ū ê ,  iā beh kā i chhiúⁿ-khì , 26  Koh kóng ,  Siōng-tè ê kok chhin-chhiūⁿ lâng iā chéng tī tōe-ni̍h ; 27  mî-sî khùn ,  ji̍t-sî khí-lâi ,  hit ê chéng-chí hoat ,  koh chiām-chiām tōa ,  i m̄ chai hit ê só͘-í-jiân , 28  Tōe chū-jiân siⁿ mi̍h ;  khí-thâu sī ng ,  āu-lâi ū sūi ,  koh āu-lâi sūi chiū kiat-chiâⁿ gō͘-kak , 29  Gō͘-kak í-keng se̍k ,  chiū ēng koeh-á ;  in-ūi siu-koah ê sî kàu lah , 30  Koh kóng ,  Siōng-tè ê kok lán beh cháiⁿ-iūⁿ lâi pí-phēng i? á-sī ēng sím-mi̍h phì-jū piáu-bêng i ah?31  Sī chhin-chhiūⁿ chi̍t lia̍p kòa-chhài chí iā lo̍h tōe ,  sui-jiân pí tōe-chiūⁿ pah-hāng ê chéng-chí khah sòe lia̍p , 32  nā-sī í-keng iā lo̍h-khì ,  chiū hoat-siⁿ chiām-chiām khah tōa tī lóng-chóng ê chhài-soe ;  koh hoat-chhut tōa ê ki tì-kàu khong-tiong ê chiáu ōe hioh i ê ìm-ē , 33  I ēng chōe-chōe chhin-chhiūⁿ chit hō ê phì-jū thoân tō-lí hō͘ in ,  chiàu in só͘ ōe thiaⁿ ê , 34  Nā bô ēng phì-jū chiū bô kā in kóng ;  kàu toaⁿ-toaⁿ ha̍k-seng kap I tī-teh ê sî ,  chiū lóng-chóng kā in kóe-bêng , 35  Hit ji̍t í-keng àm I kā ha̍k-seng kóng ,  Lán kè-lâi khì hit pêng hōaⁿ , 36  In lī-khui chèng lâng ,  chhōa Iâ-so͘ chiū án-ni lo̍h chûn ,  kap in saⁿ-kap khì ;  iáu ū pa̍t chiah chûn kap I khì , 37  Pò-thâu hong tōa khí ,  éng phoah ji̍p chûn ,  tì-kàu chûn teh-beh móa , 38  Nā-sī I tī chûn-bé tó tī chím-thâu teh khùn ;  ha̍k-seng kiò I chhíⁿ ,  kā I kóng ,  Sian-siⁿ ,  goán beh bô miā ,  lí bô iàu-kín mah?39  I chiū chhíⁿ ,  chek-pī hong ,  kā hái kóng ,  Tio̍h chēng-chēng ,  Hong chiū soah ,  iā tōa pîⁿ-tiāⁿ , 40  I chiū kā in kóng ,  Lín siáⁿ-sū hiah kiaⁿ? lín iáu-bē ū sìn mah?41  In chiū tōa kiaⁿ ,  saⁿ-kap kóng ,  Chit-ê sī sím-mi̍h lâng ,  liân hong kap hái lóng sūn I?
