1 Iâ-so͘ chhut tiān ê sî ū chi̍t ê ha̍k-seng kā I kóng ,  Sian-siⁿ ,  lí khòaⁿ-leh ,  chit hō chio̍h ,  chit hō chhù-the̍h!2  Iâ-so͘ kā i kóng ,  Lí khòaⁿ chiah ê tōa chhù mah? Tī chia beh bô chi̍t tè chio̍h lâu tī chio̍h ê téng-bīn ,  iā bô chhia-lo̍h-khì , 3  Iâ-so͘ tī Kaⁿ-ná soaⁿ chē tī tiān ê tùi-bīn ;  Pí-tek ,  Ngá-kok ,  Iok-hān kap An-tek-lia̍t àm-chīⁿ mn̄g I kóng , 4  Chhiáⁿ kā goán kóng ,  sím-mi̍h sî ū chiah ê sū? Koh chiah ê sū beh chiâⁿ ê sî ū sím-mi̍h tiāu-thâu ah?5  Iâ-so͘ chiah kā in kóng ,  Lín tio̍h kín-sīn ,  bo̍h-tit hō͘ lâng bê-he̍k , 6  Beh ū chōe-chōe lâng thok góa ê miâ lâi kóng ,  Góa chiū-sī Ki-tok ,  lâi bê-he̍k chōe-chōe lâng , 7  Koh lín thiaⁿ-kìⁿ kau-chiàn kap kau-chiàn ê hong-siaⁿ ê sî ,  bo̍h-tit kiaⁿ ;  in-ūi chiah ê sū tek-khak ū ,  chóng-sī boa̍t-kî iáu-bē kàu , 8  In-ūi peh-sìⁿ beh khí-lâi kong-kek peh-sìⁿ ,  kok iā beh kong-kek kok ;  ta̍k só͘-chāi beh ū tōe-tāng ,  iā beh ū ki-hng ;  chiah ê sū chiū-sī khó͘-thàng ê khí-thâu , 9  Nā-sī lín tio̍h ka-kī kín-sīn ,  in-ūi lâng beh chiong lín sàng-kau kong-hōe ,  lín beh siū phah tī hōe-tn̂g-ni̍h ;  iā beh ūi-tio̍h góa ê iân-kò͘ khiā tī koaⁿ-hú kap kun-ông ê bīn-chêng ,  lâi tùi in chòe kan-chèng , 10  Chóng-sī hok-im tek-khak tāi-seng thoân tī bān pang , 11  Lâng thoa lín ,  chiong lín sàng-kau ê sî ,  bo̍h-tit tāi-seng khòa-lū beh cháiⁿ-iūⁿ kóng ;  tng hit sî só͘ siúⁿ-sù lín kóng ê lín tio̍h kóng i ;  in-ūi m̄ sī lín ka-kī kóng ,  chiū-sī Sèng Sîn teh kóng , 12  Hiaⁿ-tī beh chiong hiaⁿ-tī sàng-kau khì sí ;  pē khoán-thāi kiáⁿ iā sī án-ni ;  kiáⁿ-jî beh khí-lâi kong-kek pē-bú hō͘ i sí , 13  Iā lín in-ūi góa ê miâ beh hō͘ chèng lâng oàn-hūn ;  to̍k-to̍k thun-lún kàu lō͘-bé ê ,  i beh tit-tio̍h kiù , 14  Chóng-sī lín khòaⁿ-kìⁿ hit ê chân-hāi khó-ò͘ⁿ ê khiā tī i m̄ eng-kai khiā ê só͘-chāi (tha̍k ê lâng tio̍h hiáu-ngō͘) ,  hit sî tī Iû-thài ê tio̍h cháu-khì soaⁿ-ni̍h ; 15  tī chhù-téng ê bo̍h-tit ji̍p-khì chhù-lāi the̍h sím-mi̍h ; 16  tī hn̂g-ni̍h ê bo̍h-tit tò-lâi hiaⁿh i ê saⁿ , 17  Tng hiah ê ji̍t ū sin-īn kap hō͘ eⁿ-á chia̍h lin ê hū-jîn-lâng ū chai-ē!18  Lín tio̍h kî-tó bián-tit tang-thiⁿ sî tú-tio̍h chit ê sū , 19  In-ūi hiah ê ji̍t beh ū hoān-lān ,  chiū-sī tùi Siōng-tè chhòng-chō sè-kan ê khí-thâu ,  kàu chit tia̍p bē ū án-ni ,  āu-lâi iā bô , 20  Nā m̄ sī Chú kiám-chió hiah ê ji̍t ,  chiū hoān ū jio̍k-thé ê bô chi̍t-ê tit kiù ,  Chóng-sī ūi-tio̍h kéng ê peh-sìⁿ ,  chiū-sī I só͘ kéng ê ,  ê iân-kò͘ ,  I ū kiám-chió hiah ê ji̍t , 21  Hit sî nā ū lâng kā lín kóng ,  Ki-tok tī chia ,  á-sī kóng ,  Tī hia ,  bo̍h-tit sìn , 22  In-ūi beh ū ké Ki-tok ,  ké sian-ti khí-lâi ,  kiâⁿ sîn-jiah kap tiāu-thâu ;  beh sī ōe ,  liân kéng ê peh-sìⁿ ,  iā bê-he̍k in , 23  Chóng-sī lín tio̍h kín-sīn ;  góa í-keng tāi-seng lóng kā lín kóng , 24  Tng hiah ê ji̍t ,  hit ê hoān-lān ê liáu-āu ,  ji̍t beh o͘-àm ,  ge̍h bô chhut i ê kng , 25  chhiⁿ tùi thiⁿ ka-la̍uh ,  tī thiⁿ-ni̍h ê siōng beh tín-tāng , 26  Hit sî beh khòaⁿ-kìⁿ Jîn-chú ēng tōa koân-lêng kap êng-kng ,  tī hûn-tiong lîm-kàu , 27  Hit sî I beh chhe I ê thiⁿ-sài tùi sì-hng chū-chi̍p I só͘ kéng ê peh-sìⁿ ,  tùi tōe-ke̍k kàu thiⁿ-piⁿ , 28  Lín tio̍h o̍h bû-hoa-kó chhiū chit ê phì-jū ;  tng ki nńg hio̍h hoat ê sî ,  lín chiū chai hē-thiⁿ kūn lah , 29  Án-ni lín khòaⁿ chiah ê sū ,  tio̍h chai sī kūn ,  kàu mn̂g-kháu lah , 30  Góa si̍t-chāi kā lín kóng ,  Chit sè-tāi iáu-bē kè-khì ,  kàu chiah ê tāi-chì lóng chiâⁿ , 31  Thiⁿ tōe beh hòe-bô ,  góa ê ōe bōe hòe-bô , 32  Nā-sī lūn hit ji̍t hit sî lâng m̄ chai ,  tī thiⁿ-ni̍h ê thiⁿ-sài iā m̄ chai ,  Kiáⁿ iā m̄ chai ,  to̍k-to̍k Pē chai i , 33  Tio̍h kín-sīn kéng-séng lâi kî-tó ,  in-ūi lín m̄ chai hit ê kî sī tī sím-mi̍h sî , 34  Sī chhin-chhiūⁿ chi̍t lâng lī-khui i ê ke ,  khì chhut-gōa ,  chiong koân kau-tāi i chiah ê lô͘-po̍k ,  ū phài kang hō͘ ta̍k lâng chòe ,  koh hoan-hù kò͘-mn̂g ê tio̍h tiuⁿ-tî , 35  Só͘-í lín tio̍h tiuⁿ-tî ,  in-ūi lín m̄ chai lín ê Chú sím-mi̍h sî beh lâi ,  he̍k-sī ji̍t-àm ,  he̍k-sī pòaⁿ-mî ,  he̍k-sī koe thî ,  he̍k-sī thiⁿ-kng chá ; 36  kiaⁿ-liáu I hut-jiân lâi tú-tio̍h lín teh khùn , 37  Góa só͘ kā lín kóng ê ,  iā kā chèng lâng kóng ,  Tio̍h tiuⁿ-tî , 
