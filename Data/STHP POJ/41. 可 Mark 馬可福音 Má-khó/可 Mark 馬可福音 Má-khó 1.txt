1 Siōng-tè ê Kiáⁿ Iâ-so͘ Ki-tok hok-im ê khí-thâu , 2  Chhin-chhiūⁿ tī sian-ti Í-sài-a ê chheh só͘ kì-chài kóng , 	Góa chhe góa ê sù-chiá tī lí ê bīn-chêng , 	Lâi siu-chéng lí ê lō͘ ; 3  Ū teh kiò tī khòng-iá ê ,  i ê siaⁿ kóng , 	Tio̍h pī-pān Chú ê lō͘ , 	Siu ti̍t I ê sió lō͘ , 4  Iok-hān lâi tī khòng-iá kiâⁿ sóe-lé ,  thoân hoán-hóe ê sóe-lé ,  hō͘ lâng tit-tio̍h sià-chōe , 5  Thong Iû-thài tōe kap Iâ-lō͘-sat-léng ê chèng lâng lóng chhut-lâi chiū-kūn i ,  jīn in ê chōe ,  tī Iok-tàn hô tùi i siū sóe-lé , 6  Chit ê Iok-hān chhēng lo̍k-tô-mn̂g ,  io hâ phê-tòa ,  chia̍h chháu-meh kap soaⁿ-iá ê bi̍t , 7  I thoân kóng ,  Ū chi̍t-ê pí góa khah ū koân-lêng ê tè-bé góa lâi ;  chiū khut-lo̍h lâi tháu I ê ôe-tòa ,  góa iā bōe kham-tit , 8  Góa bat ēng chúi kā lín kiâⁿ sóe-lé ,  I beh ēng Sèng Sîn kā lín sóe , 9  Tng chiah ê ji̍t Iâ-so͘ tùi Ka-lī-lī ê Ná-sat-le̍k lâi ,  tī Iok-tàn hô tùi Iok-hān siū sóe-lé , 10  Chek-sî tùi chúi khí-lâi ,  chiū khòaⁿ-kìⁿ thiⁿ li̍h-khui ,  Sèng Sîn chhin-chhiūⁿ chíⁿ-á kàng-lîm tī I ê téng-bīn ; 11  koh tùi thiⁿ ū siaⁿ kóng ,  Lí sī góa só͘ thiàⁿ ê Kiáⁿ ,  góa hoaⁿ-hí lí , 12  Sèng Sîn chek-sî pek I khì khòng-iá , 13  Tī khòng-iá sì-cha̍p ji̍t ,  tú-tio̍h Sat-tàn chhì ,  iā kap iá-siù saⁿ-kap tòa ;  ū thiⁿ-sài su-hāu I , 14  Iok-hān í-keng koaiⁿ-kaⁿ ,  Iâ-so͘ kàu Ka-lī-lī ,  thoân Siōng-tè ê hok-im ,  kóng , 15  Ji̍t-kî móa lah ,  Siōng-tè ê kok kūn lah ;  lín tio̍h hoán-hóe lâi sìn hok-im , 16  Iâ-so͘ keng-kè Ka-lī-lī ê hái-kîⁿ ,  khòaⁿ-kìⁿ Se-bûn kap i ê hiaⁿ-tī An-tek-lia̍t pha bāng tī hái-ni̍h ;  in-ūi sī thó-hî lâng , 17  Iâ-so͘ kā in kóng ,  Lín lâi tè góa ,  góa beh hō͘ lín tit-tio̍h lâng chhin-chhiūⁿ thó-hî ê , 18  In liâm-piⁿ lī-khui bāng ,  lâi tè I , 19  Lio̍h-á chìn-chêng ,  khòaⁿ-kìⁿ Se-pí-thài ê kiáⁿ Ngá-kok kap i ê hiaⁿ-tī Iok-hān tī chûn-ni̍h teh pó͘ bāng , 20  I liâm-piⁿ chio in ,  in chiū pài-pia̍t in lāu-pē Se-pí-thài kap chhiàⁿ-kang lâng tī chûn-ni̍h ,  lâi tè tī I ê āu-bīn , 21  In ji̍p Ka-pek-lông ,  Iâ-so͘ tī an-hioh-ji̍t ji̍p hōe-tn̂g ,  kà-sī lâng , 22  Lâng kî-koài I ê kà-sī ;  in-ūi I kà-sī lâng chhin-chhiūⁿ ū koân ê ,  bô chhin-chhiūⁿ keng-ha̍k-sū , 23  Tú-á hōe-tn̂g lāi ū chi̍t ê hoān-tio̍h kúi ê lâng âu-kiò kóng , 24  Ná-sat-le̍k lâng Iâ-so͘ ,  goán kap lí sím-mi̍h kan-sia̍p? Lí lâi beh bia̍t goán mah? Góa chai lí sī chī-chūi ,  chiū-sī Siōng-tè ê Sèng ê , 25  Iâ-so͘ chek-pī i kóng ,  Lí tio̍h chēng-chēng ,  tùi chit lâng chhut-khì , 26  Siâ-sîn thiu-chhoah hit lâng ,  tōa siaⁿ kiò ,  chiū tùi i chhut-khì , 27  Chèng lâng lóng gông-ngia̍h ,  tì-kàu saⁿ piān-lūn ,  kóng ,  Chit-ê sī cháiⁿ-iūⁿ? Sī sin ê kà-sī ,  I ēng koân bēng-lēng siâ-sîn ,  siâ-sîn iā sūn-thàn I , 28  I ê miâ-siaⁿ sûi-sî piàn thoân Ka-lī-lī ê sì-hng , 29  In í-keng chhut hōe-tn̂g ,  sûi-sî kap Ngá-kok Iok-hān ji̍p Se-bûn kap An-tek-lia̍t ê ke , 30  Se-bûn ê tiūⁿ-ḿ hoān-tio̍h jia̍t-pīⁿ tó-teh ,  Sûi-sî ū lâng chiong che kā Iâ-so͘ kóng , 31  I kūn-óa khan i ê chhiú ,  hō͘ i khí-lâi ,  jia̍t chiū thè ;  hū-jîn-lâng chiū su-hāu in , 32  Kàu hông-hun àm ,  ji̍t lo̍h liáu ,  ū lâng chhōa lóng-chóng ū phòa-pīⁿ ê ,  kap hoān-tio̍h kúi ê lâng chiū-kūn I , 33  Thong siâⁿ lóng chū-chi̍p tī mn̂g-kháu , 34  Iâ-so͘ i-hó ta̍k iūⁿ pīⁿ ê lâng chōe-chōe ,  koh kóaⁿ chōe-chōe kúi ;  in-ūi kúi bat I ,  só͘-í m̄ chún in kóng , 35  Keh chá-khí ,  thiⁿ iáu put-chí àm ,  Iâ-so͘ khí-lâi chhut-khì khòng-iá ê só͘-chāi ,  tī hia kî-tó , 36  Se-bûn kap tâng-phōaⁿ ê lâng tui-chhē I , 37  Í-keng tú-tio̍h chiū kā I kóng ,  Chèng lâng lóng teh chhē lí , 38  I kā in kóng ,  Lán lâi khì pa̍t ūi ;  kàu hū-kūn ê po͘-thâu ,  hō͘ góa thang tī hia thoân-tō ;  in-ūi góa ūi-tio̍h chit ê sū ,  chiah chhut-lâi , 39  Chiū khì piàn Ka-lī-lī ,  ji̍p in ê hōe-tn̂g ,  soan-thoân tō-lí ,  koh kóaⁿ kúi , 40  Ū chi̍t ê thái-ko ê chiū-kūn I ,  kiû I ,  kūi I ,  kā I kóng ,  Lí nā khéng ,  chiū ōe hō͘ góa chheng-khì , 41  Iâ-so͘ khó-lîn ,  chhun chhiú bong i ,  kā i kóng ,  Góa khéng ,  lí thang chheng-khì , 42  Thái-ko chek-sî tû--khì ;  i chiū chheng-khì , 43  Iâ-so͘ giâm-giâm kéng-kài i ,  sûi-sî kah i khì ;  iā kā i kóng , 44  Tio̍h kín-sīn bo̍h-tit kā lâng kóng sím-mi̍h ;  to̍k-to̍k tio̍h khì ,  chiong pún-sin hō͘ chè-si giām ,  ia̍h ūi-tio̍h lí tit-tio̍h chheng-khì ,  hiàn Mô͘-se só͘ hoan-hù ê ,  lâi chòe chèng-kù tī lâng , 45  Chóng-sī i chhut-khì ,  chiū tōa-tōa soan-thoân ,  sì-kè pò-iông chit ê sū ;  tì-kàu Iâ-so͘ bô thang koh hián-jiân ji̍p siâⁿ ,  to̍k-to̍k tòa tī gōa-bīn khòng-iá ê só͘-chāi ,  Lâng tùi sì-hng chiū-kūn I , 
