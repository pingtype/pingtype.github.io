1 Iâ-so͘ chiū ēng phì-jū tùi in kóng ,  Ū chi̍t lâng chai phû-tô-hn̂g ,  ēng lî-pa ûi i ,  khui chi̍t khang lâi chòe chiú-khut ,  khí chi̍t chō chiú-kiⁿ-lâu ,  cho͘ hō͘ tiān-hō͘ ,  chiū khì pa̍t só͘-chāi , 2  Kàu kî chhe chi̍t ê lô͘-po̍k chiū-kūn tiān-hō͘ ,  beh tùi tiān-hō͘ siu hn̂g-lāi ê ké-chí , 3  Tiān-hō͘ lia̍h lâi phah i ,  hō͘ i khang-khang tò-khì , 4  Koh chhe pa̍t ê lô͘-po̍k chiū-kūn in ,  tiān-hō͘ siong i ê thâu-khak ,  koh lêng-jio̍k i , 5  Koh chhe pa̍t ê lô͘-po̍k ,  in chiū thâi-sí i ,  Koh chhe chōe-chōe lô͘-po̍k ,  ū-ê hō͘ in phah ,  iā ū-ê hō͘ in thâi-sí , 6  I iáu ū chi̍t-ê ,  sī i só͘ thiàⁿ ê kiáⁿ ,  lō͘-bé iā chhe i chiū-kūn in ;  phah-sǹg kóng ,  In beh chun-kèng góa ê kiáⁿ , 7  Nā-sī chiah ê tiān-hō͘ saⁿ-kap kóng ,  chit-ê sī i ê hō͘-sû ;  lán lâi kā i thâi-sí ,  gia̍p chiū kui lán , 8  Chiū lia̍h lâi kā i hāi-sí ,  chiong i hiat tī phû-tô-hn̂g gōa , 9  Án-ni hn̂g-chú beh cháiⁿ-iūⁿ chòe ah? I beh lâi bia̍t chiah ê tiān-hō͘ ,  chiong i ê hn̂g kau-tāi pa̍t lâng , 10  Sèng-keng só͘ kì-chài kóng , 	Sai-hū só͘ khì-sak ê chio̍h ,  Chiâⁿ chòe chhù-kak thâu ê chio̍h ; 11  Che sī Chú só͘ chiâⁿ ê , 	Lán ê ba̍k-chiu khòaⁿ chòe kî-koài , 12  Lín kiám bē tha̍k mah? Hiah ê lâng chai chit ê phì-jū sī chí in lâi kóng ,  chiū ài beh lia̍h I ,  chóng-sī kiaⁿ chèng lâng ,  Chiū lī-khui I khì , 13  Āu-lâi chhe Hoat-lī-sài kap Hi-lu̍t tóng kúi-nā lâng chiū-kūn I ,  ài chiū I só͘ kóng ê ōe lâi tng I , 14  Í-keng kàu ,  kā I kóng ,  Sian-siⁿ ah ,  goán chai lí sī chin-si̍t ,  iā bô lia̍h sím-mi̍h lâng chòe iàu-kín ,  in-ūi lí bô khòaⁿ lâng ê gōa-māu ,  chiū-sī chin-si̍t chiong Siōng-tè ê lō͘ lâi kà-sī lâng ; 15  La̍p sè hō͘ Kai-sat ha̍p-gî ,  á bô? Goán tio̍h la̍p á m̄ bián? Nā-sī Iâ-so͘ chai in ê ké-hó ,  chiū kā in kóng ,  Lín siáⁿ-sū chhì góa ah? The̍h chi̍t ê gûn-á hō͘ góa khòaⁿ , 16  In chiū the̍h-lâi ,  Iâ-so͘ kā in kóng ,  Chit ê siōng kap hō sī chī-chūi?17  In kā I kóng ,  Kai-sat ,  Iâ-so͘ kā in kóng ,  Lín tio̍h chiong Kai-sat ê mi̍h la̍p hō͘ Kai-sat ,  chiong Siōng-tè ê mi̍h la̍p hō͘ Siōng-tè ,  In tōa kî-koài I , 18  Ū Sat-thó͘-kai lâng ,  chiū-sī kóng lâng bô koh-oa̍h ê ,  chiū-kūn I , 19  mn̄g kóng ,  Sian-siⁿ ah ,  Mô͘-se siá lâi chí-sī goán kóng ,  nā ū lâng i ê hiaⁿ sí ,  lâu i ê bó͘ tī-teh ,  iā bô lâu kiáⁿ ,  i ê sió-tī tio̍h chhōa i ê bó͘ ,  siⁿ kiáⁿ lâi sòa-chiap i ê hiaⁿ , 20  Ū hiaⁿ-tī chhit lâng ,  tōa-ê chhōa bó͘ ,  sí iā bô lâu kiáⁿ , 21  Tē jī ê chhōa i ,  iā bô lâu kiáⁿ ,  chiū sí ;  tē saⁿ ê iā sī án-ni , 22  In chhit lâng lóng bô lâu kiáⁿ ,  Kàu lō͘-bé ,  hū-jîn-lâng iā sí , 23  Kàu koh-oa̍h ê sî i beh chòe in tiong-kan tá-lo̍h chi̍t-ê ê bó͘ ;  in-ūi chí chhit lâng lóng ū chhōa i , 24  Iâ-so͘ kā in kóng ,  Lín ê chhò kiám m̄ sī tùi m̄ bat sèng-keng kap Siōng-tè ê koân mah?25  In-ūi tùi sí-lâng tiong koh-oa̍h ê sî ,  bô kè bô chhōa ,  sī chhin-chhiūⁿ thiⁿ-sài tī thiⁿ-ni̍h , 26  Taⁿ lūn sí-lâng koh-oa̍h ,  lín kiám bē tha̍k-tio̍h Mô͘-se ê chheh ,  Chhì-phè hit phiⁿ só͘ kì ê ,  Siōng-tè kā Mô͘-se kóng ,  Góa sī A-pek-la̍h-hán ê Siōng-tè ,  Í-sat ê Siōng-tè ,  Ngá-kok ê Siōng-tè ; 27  I m̄ sī sí-lâng ê Siōng-tè ,  sī oa̍h-lâng ê Siōng-tè ;  lín ū tōa-tōa chhò lah , 28  Ū keng-ha̍k-sū chi̍t lâng kàu ,  thiaⁿ in piān-lūn ,  chai Iâ-so͘ gâu ìn ,  chiū mn̄g I kóng ,  Chiah ê kài-bēng tiong tá-lo̍h chi̍t tiâu sī tē it iàu-kín?29  Iâ-so͘ ìn kóng ,  Hit-ê tē it iàu-kín ê sī kóng ,  Í-sek-lia̍t ah ,  tio̍h thiaⁿ ;  Chú lán ê Siōng-tè sī to̍k-it ê Chú ;  lí tio̍h chīn sim ,  chīn sèng ,  chīn ì ,  chīn la̍t thiàⁿ Chú ,  chiū-sī lí ê Siōng-tè , 30  Tē jī ê kóng ,  Tio̍h thiàⁿ lí ê chhù-piⁿ chhin-chhiūⁿ ka-kī , 31  Kî-û ê kài-bēng bē ū pí chí nn̄g tiâu khah tōa ê , 32  Keng-ha̍k-sū kā I kóng ,  Hó ah ,  sian-siⁿ ah ,  lí só͘ kóng ê chin-chiàⁿ tio̍h ,  Siōng-tè chí ū chi̍t-ê ,  í-gōa bô pa̍t-ê ; 33  nā chīn sim ,  chīn tì chīn la̍t thiàⁿ I ,  koh thiàⁿ chhù-piⁿ chhin-chhiūⁿ ka-kī ,  chiū iâⁿ-kè lóng-chóng kui chiah cheng-siⁿ ê sio-chè ,  kap chè-sū , 34  Iâ-so͘ khòaⁿ-kìⁿ i ìn-liáu chin thong ,  chiū kā i kóng ,  Lí lī-khui Siōng-tè kok bô hn̄g lah ,  Tùi hit sî bô lâng káⁿ koh mn̄g I , 35  Iâ-so͘ tī tiān-tn̂g kà-sī in kóng ,  Chiah ê keng-ha̍k-sū cháiⁿ-iūⁿ kóng ,  Ki-tok chòe Tāi-pi̍t ê hō͘-è mah?36  Tāi-pi̍t hō͘ Sèng Sîn kám-tōng lâi ka-kī kóng , 	Chú kā góa ê Chú kóng , 	Chē góa ê tōa pêng , 	Thèng-hāu góa chiong lí chiah ê tùi-te̍k chòe lí ê kha-ta̍h-í , 37  Tāi-pi̍t kì-jiân ka-kī chheng I chòe Chú ,  chiū Ki-tok àn-cháiⁿ-iūⁿ chòe i ê hō͘-è? Chèng lâng lóng hoaⁿ-hí thiaⁿ I , 38  Iâ-so͘ kà-sī ê sî koh kóng ,  Tio̍h tî-hông hiah ê keng-ha̍k-sū ,  in ài chhēng tn̂g saⁿ ,  sì-kè kiâⁿ ,  ài tī koe-chhī-ni̍h hō͘ lâng chhéng-an , 39  hōe-tn̂g lāi chē koâiⁿ ūi ,  iân-toh-ni̍h chē tōa ūi ; 40  in hiau-thun chiú-kóaⁿ-lâng ê ke-hé ,  ké-ì tn̂g-tn̂g kî-tó ,  In beh siū-chōe koh khah tāng , 41  Iâ-so͘ chē tī khò͘-pâng ê tùi-bīn ;  chèng lâng teh ēng chîⁿ hiat-lo̍h khò͘-pâng ;  ū chōe-chōe pù lâng ēng chōe-chōe chîⁿ hiat-lo̍h-khì , 42  Ū chi̍t ê sòng-hiong ê chiú-kóaⁿ lâng lâi hiat nn̄g ê pòaⁿ-lî ê ,  chiū-sī chi̍t lî , 43  Iâ-so͘ chiū kiò I ê ha̍k-seng lâi kā in kóng ,  Góa si̍t-chāi kā lín kóng ,  Chit ê sòng-hiong ê chiú-kóaⁿ lâng só͘ hiat ê pí chèng hiat-lo̍h khò͘-pâng ê khah chōe , 44  In-ūi hiah ê chèng lâng sī tùi in ū chhun ê lâi hiat ;  nā-sī chit ê hū-jîn-lâng sī tùi tī i ê bô kàu ,  lâi it-chīn hiat i só͘ ū ê ,  chiū-sī i só͘ óa-khò lâi oa̍h ê , 
