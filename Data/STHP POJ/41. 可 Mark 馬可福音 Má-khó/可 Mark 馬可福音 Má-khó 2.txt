1 Kè kúi-nā ji̍t Iâ-so͘ koh ji̍p Ka-pek-lông ; 2  lâng thiaⁿ-kìⁿ I tī chhù-lāi chiū chōe-chōe lâng chū-chi̍p tì-kàu bô khàng-tōe ,  liân mn̂g-kháu iā bô ;  I chiū kóng tō-lí hō͘ in thiaⁿ , 3  Ū tòa chi̍t ê piàn-sūi ê chiū-kūn I ,  sī sì lâng kng i lâi , 4  In-ūi lâng chōe ,  bōe-ōe kūn-óa ,  chiū tī Iâ-so͘ tiàm ê só͘-chāi ,  thiah chhù-téng hō͘ i kui khang ;  chiū chiong piàn-sūi ê tó tī pho͘-á tūi-lo̍h-khì , 5  Iâ-so͘ khòaⁿ-kìⁿ in ê sìn ,  chiū kā piàn-sūi ê kóng ,  Sòe-kiáⁿ ,  lí ê chōe sià-bián lah , 6  Ū kúi-nā ê keng-ha̍k-sū chē tī hia ,  sim-lāi gī-lūn kóng ,  Chit ê lâng cháiⁿ-iūⁿ án-ni kóng ah?7  I sī chhiàm-koân lām-sám ;  tû Siōng-tè í-gōa ,  chī-chūi ōe sià-bián chōe ah?8  Iâ-so͘ sim-lāi liâm-piⁿ chai in ū chit hō ê gī-lūn ,  chiū kā in kóng ,  Lín siáⁿ-sū tī sim-lāi gī-lūn chiah-ê ah?9  Kā piàn-sūi ê kóng ,  Lí ê chōe sià lah ,  á-sī kóng ,  Khí-lâi ,  giâ lí ê pho͘-á lâi kiâⁿ ,  tá-lo̍h chi̍t hāng khah khoài?10  To̍k-to̍k beh hō͘ lín chai Jîn-chú tī tōe-ni̍h ū koân thang sià chōe ,  (chiū kā piàn-sūi ê kóng) , 11  Góa kā lí kóng ,  Khí-lâi ,  giâ lí ê pho͘-á tò-khì lí ê chhù , 12  I chiū khí-lâi ,  tī chèng lâng ê bīn-chêng sûi-sî giâ i ê pho͘-á chhut-khì ;  tì-kàu chèng lâng lóng gông-ngia̍h ,  kui êng-kng Siōng-tè kóng ,  Goán chiông-lâi bē bat khòaⁿ-kìⁿ án-ni-siⁿ , 13  Iâ-so͘ koh chhut-khì kàu hái-kîⁿ ;  chèng lâng lóng chiū-kūn I ,  chiū kà-sī in , 14  Keng-kè ê sî khòaⁿ-kìⁿ A-le̍k-hui ê kiáⁿ Lī-bī chē tī hiòng-koan ,  chiū kā i kóng ,  Tè góa ,  I chiū khí-lâi tè I , 15  Iâ-so͘ chē toh tī Lī-bī ê chhù ,  ū chōe-chōe thiu-hiòng ê kap pháiⁿ lâng kap Iâ-so͘ chham I ê ha̍k-seng tâng chē ,  in-ūi hiah ê lâng sī chōe ,  iā teh tè I , 16  Hoat-lī-sài ê keng-ha̍k-sū khòaⁿ-kìⁿ I kap pháiⁿ lâng í-ki̍p thiu-hiòng ê saⁿ-kap chia̍h ,  chiū kā I ê ha̍k-seng kóng ,  I kap thiu-hiòng ê í-ki̍p pháiⁿ lâng saⁿ-kap lim-chia̍h ah , 17  Iâ-so͘ thiaⁿ-kìⁿ ,  chiū kā in kóng ,  Ióng-kiāⁿ ê bô khiàm i-seng ,  nā-sī phòa-pīⁿ ê chiū tio̍h ;  góa lâi m̄ sī beh chio gī lâng ,  sī beh chio pháiⁿ lâng , 18  Iok-hān ê ha̍k-seng kap Hoat-lī-sài lâng tng teh kìm-chia̍h ;  in chiū-kūn lâi kā I kóng ,  Iok-hān ê ha̍k-seng kap Hoat-lī-sài lâng ê ha̍k-seng kìm-chia̍h ,  lí ê ha̍k-seng bô kìm-chia̍h ,  sī cháiⁿ-iūⁿ?19  Iâ-so͘ kā in kóng ,  Sin-kiáⁿ-sài kap hō-chhōa ê lâng tī-teh ê sî ,  in kiám ōe kìm-chia̍h mah? sin-kiáⁿ-sài iáu tâng tī-teh ,  in bōe-ōe kìm-chia̍h , 20  Nā-sī sî-ji̍t beh kàu ,  sin-kiáⁿ-sài beh tùi in tiong-kan bô-khì ,  hit ji̍t in chiū beh kìm-chia̍h , 21  Bô lâng ēng sin pò͘ pó͘ kū saⁿ ;  nā ū ,  chiū só͘ pó͘ ê hit tè ōe kiù-li̍h i ,  chiū-sī sin ê kiù-li̍h kū ê ,  i ê phòa-khang koh khah tōa , 22  Iā bô lâng ēng sin chiú tóe tī kū phê-lông ;  nā ū ,  chiū sin chiú ōe piak-li̍h phê-lông ,  chiú lāu ,  lông iā phah-pháiⁿ ,  To̍k-to̍k sin chiú tio̍h ji̍p tī sin phê-lông , 23  Iâ-so͘ tī an-hioh-ji̍t tùi be̍h-hn̂g keng-kè ,  I ê ha̍k-seng kiâⁿ lō͘ ê sî tiah be̍h-sūi , 24  Hoat-lī-sài lâng kā I kóng ,  Lí khòaⁿ ,  in tī an-hioh-ji̍t kiâⁿ só͘ m̄ eng-kai kiâⁿ ê ,  sī cháiⁿ-iūⁿ?25  Iâ-so͘ kā in kóng ,  Tāi-pi̍t kap kun-tè ê lâng ,  tng khiàm-kheh koh iau ê sî só͘ kiâⁿ ê ,  lín bē tha̍k-tio̍h mah?26  Chiū-sī tng A-pí-a-thah chòe chè-si-thâu ê sî i ū cháiⁿ-iūⁿ ji̍p Siōng-tè ê chhù ,  chia̍h pâi-lia̍t ê piáⁿ ,  sòa hō͘ kun-tè i ê lâng ;  chi̍t hō piáⁿ ,  nā m̄ sī chè-si ,  chiū m̄ thang chia̍h , 27  Koh kā in kóng ,  An-hioh-ji̍t ūi-tio̍h lâng lâi siat-li̍p ,  m̄ sī lâng ūi-tio̍h an-hioh-ji̍t , 28  Só͘-í Jîn-chú iā sī an-hioh-ji̍t ê Chú , 
