1 An-hioh-ji̍t í-keng kè-sin ,  Boa̍t-tāi-lia̍p ê Má-lī-a kap Ngá-kok ê lāu-bú Má-lī-a ,  kap Sat-lô-bí ,  ū bóe hiuⁿ-liāu ,  beh lâi boah Iâ-so͘ , 2  Chhit-ji̍t thâu chi̍t ji̍t ,  chin chá ,  ji̍t tú-á chhut ,  in kàu bōng ; 3  saⁿ-kap kóng ,  Chī-chūi-á beh thòe lán kō hit tè chio̍h lī-khui bōng-mn̂g ah?4  Kia̍h ba̍k chiū khòaⁿ-kìⁿ hit tè chio̍h í-keng kō khui ;  in-ūi sī chin tōa tè , 5  Ji̍p bōng ,  khòaⁿ-kìⁿ chi̍t ê siàu-liân lâng chē tī chiàⁿ-pêng ,  chhēng pe̍h saⁿ ;  chiū gông-ngia̍h , 6  Siàu-liân lâng kā in kóng ,  M̄ bián gông-ngia̍h ,  lín sī chhē tèng si̍p-jī-kè ê Ná-sat-le̍k lâng Iâ-so͘ ,  I í-keng koh-oa̍h ,  bô tī chia ;  lí khòaⁿ ,  I bâi-chòng ê só͘-chāi , 7  Taⁿ tio̍h khì ,  kā I ê ha̍k-seng kap Pí-tek kóng ,  I tāi-seng lín khì Ka-lī-lī ;  lín tī hia beh khòaⁿ-kìⁿ I ,  chiàu I só͘ kā lín kóng ê , 8  Chiah ê hū-jîn-lâng chhut-khì lī-khui bōng ,  chiū cháu ,  in-ūi ngia̍uh-ngia̍uh-chhoah gông-ngia̍h ;  iā bô kā lâng kóng sím-mi̍h ,  in-ūi in chin kiaⁿ , 9  Chhit-ji̍t ê thâu ji̍t chheng chá ,  Iâ-so͘ í-keng koh-oa̍h ,  tāi-seng chhut-hiān tī Boa̍t-tāi-lia̍p ê Má-lī-a ,  chiū-sī Iâ-so͘ chêng bat tùi i kóaⁿ-chhut chhit ê kúi ê , 10  Pêng-sî kap Iâ-so͘ tâng tī-teh ê lâng hit sî teh iu-būn thî-khàu ;  Má-lī-a khì kā in kóng , 11  In thiaⁿ-kìⁿ I oa̍h ,  koh hō͘ Má-lī-a khòaⁿ-kìⁿ ,  kèng-jiân m̄ sìn , 12  Í-āu in tiong-kan nn̄g lâng khì soaⁿ-tiûⁿ ;  teh kiâⁿ ê sî ,  Iâ-so͘ chhut-hiān hō͘ in khòaⁿ-kìⁿ ,  I ê iông-māu kap pêng-siông bô tâng , 13  In khì kā kî-û ê kóng ;  chóng-sī in hiah ê lâng iā m̄ sìn , 14  Āu-lâi cha̍p-it ê ha̍k-seng chē teh chia̍h ê sî ,  Iâ-so͘ chhut-hiān hō͘ in khòaⁿ-kìⁿ ,  chek-pī in ê m̄ sìn kap ngī-sim ;  in-ūi ū lâng khòaⁿ-kìⁿ I í-keng koh-oa̍h ,  in iā m̄ sìn hiah ê lâng ê ōe , 15  Iâ-so͘ koh kā in kóng ,  Lín khì phó͘ thiⁿ-ē ,  thoân hok-im hō͘ bān peh-sìⁿ , 16  Sìn lâi siū sóe-lé ê ,  beh tit-tio̍h kiù ;  m̄ sìn ê ,  beh siū tēng-chōe , 17  Sìn ê lâng beh ū chiah ê sîn-jiah tè in ;  chiū-sī thok-tiōng góa ê miâ kóaⁿ kúi ,  kóng sin ê khiuⁿ-kháu ; 18  lia̍h chôa ,  á-sī lim-tio̍h sím-mi̍h to̍k ,  iā lóng bô siong-hāi ;  koh ēng chhiú hōaⁿ phòa-pīⁿ ê lâng ,  in chiū hó , 19  Chú Iâ-so͘ kap in kóng soah ,  chiū tit-tio̍h chiap-la̍p chiūⁿ thiⁿ ,  chē tī Siōng-tè ê tōa pêng , 20  Ha̍k-seng chhut-khì ,  ta̍k só͘-chāi soan-thoân ,  Chú kap in chòe kang ,  ēng tè in ê sîn-jiah chèng-bêng chit ê tō-lí ,  À-bēng , 
