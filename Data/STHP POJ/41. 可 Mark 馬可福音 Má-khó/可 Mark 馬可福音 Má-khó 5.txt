1 In chiū kàu hái ê tùi-bīn hōaⁿ ,  kàu kek-lah-sim lâng ê tōe-hng , 2  Iâ-so͘ lī-khui chûn ;  liâm-piⁿ ū chi̍t lâng tùi hûn-bōng tiong chhut-lâi tú-tio̍h I ,  chiū-sī hō͘ siâ-sîn hū-sin ê ,  pêng-sò͘ khiā-khí tī hûn-bōng tiong , 3  Bô lâng ōe pa̍k i ,  sui-jiân ēng thih-liān iā bōe-ōe ; 4  in-ūi ta̍uh-ta̍uh ēng kha-khàu thih-liān pa̍k i ,  nā-sī thih-liān hō͘ i chhoah-tn̄g ,  kha-khàu hō͘ i kòng-chhùi ;  bô lâng ū khùi-la̍t thang chè-ap i , 5  Mî-ji̍t siông-siông tī hûn-bōng tiong ,  tī soaⁿ-ni̍h ,  âu-kiò ,  chiong chio̍h-thâu ka-kī siong , 6  Hn̄g-hn̄g khòaⁿ-kìⁿ Iâ-so͘ ;  chiū cháu lâi pài I , 7  tōa siaⁿ âu-kiò ,  kóng ,  Chì-koâiⁿ Siōng-tè ê Kiáⁿ Iâ-so͘ ,  góa kap lí sím-mi̍h kan-sia̍p? Góa kí Siōng-tè lâi khún-kiû lí bo̍h-tit khó͘-chhó͘ góa , 8  In-ūi Iâ-so͘ bat kā i kóng ,  Siâ-sîn ah ,  tio̍h tùi hit ê lâng chhut-khì , 9  Iâ-so͘ mn̄g i kóng ,  Lí hō-chòe sím-mi̍h miâ? ìn kóng ,  Góa miâ chòe Iâⁿ ,  in-ūi goán chiah-ê chin chōe , 10  I chiū chhiat-chhiat kiû I ,  bo̍h-tit kóaⁿ in chhut hit ê tōe-hng , 11  Tī hit ê soaⁿ-phiâⁿ ū tōa tīn ti teh thó-chia̍h , 12  In chiū kiû I kóng ,  Chhe goán ji̍p hiah ê ti ,  hō͘ goán thang ji̍p-khì , 13  Chiū ún in ,  Hiah ê siâ-sîn chiū chhut-khì ,  lâi ji̍p hiah ê ti ;  hit tīn ti cháu-lo̍h soaⁿ-phiâⁿ chông-lo̍h hái ,  iok-liōng nn̄g chheng chiah ,  tī hái-ni̍h kek-sí , 14  Kò͘-ti ê lâng cháu-khì ,  kā siâⁿ-lāi kap hiuⁿ-siā ê lâng kóng ,  Lâng chiū chhut-lâi khòaⁿ só͘ tú-tio̍h ê sū sī cháiⁿ-iūⁿ , 15  Chiū lâi chiū-kūn Iâ-so͘ ,  khòaⁿ-kìⁿ hit ê hoān-tio̍h kúi ê chiū-sī hō͘ iâⁿ só͘ tîⁿ ê ,  chē-teh chhēng saⁿ ,  hāi-chāi ;  chiū kiaⁿ , 16  Khòaⁿ-kìⁿ ê lâng chiong hoān-tio̍h kúi ê lâng só͘ tú-tio̍h ê ,  kap kui tīn ti ê sū lóng kā in kóng , 17  In chiū kiû Iâ-so͘ lī-khui in ê kéng-lāi , 18  Iâ-so͘ tú-á chiūⁿ chûn ,  hit ê bat hoān-tio̍h kúi ê kiû I chún i saⁿ-kap khì , 19  Iâ-so͘ m̄ ún i ,  kóng ,  Tò-khì lí ê ke chhē lí ê chhin-lâng ,  chiong Chú kā lí kiâⁿ hiah tōa ê sū kap só͘ lîn-bín lí ê kā in kóng , 20  Hit lâng khì ,  tī Te-ka-pho-lī pò-iông Iâ-so͘ só͘ kā i kiâⁿ ê tōa sū ,  Chèng lâng lóng kî-koài , 21  Iâ-so͘ chē chûn koh kè-khì hit pêng ,  kui tōa tīn ê lâng chū-chi̍p chiū-kūn I ;  hit sî Iâ-so͘ tī hái-piⁿ , 22  Ū chi̍t ê koán hōe-tn̂g ê ,  miâ chòe Gâi-ló͘ lâi ,  í-keng khòaⁿ-kìⁿ Iâ-so͘ ,  chiū phak tī I ê kha-ē , 23  chhiat-chhiat kiû I kóng ,  Góa sòe-hàn ê cha-bó͘-kiáⁿ chha-put-to beh sí ;  chhiáⁿ lí lâi ēng chhiú hōaⁿ i ,  hō͘ i tit-tio̍h kiù lâi oa̍h , 24  Iâ-so͘ kap i khì ,  kui tōa tīn ê lâng tè I ,  chin oe-khoeh , 25  Ū chi̍t ê hū-jîn-lâng ,  hiat-lāu cha̍p-jī nî , 26  bat tùi chōe-chōe ê i-seng siū-tio̍h chōe-chōe kan-khó͘ ,  koh it-chīn phòa-hùi i só͘ ū ê ,  nā-sī bô chi̍t si-á lī-ek ,  hoán-tńg ná siong-tiōng , 27  thiaⁿ-kìⁿ Iâ-so͘ ê sū ,  chiū lâi tī chèng lâng tiong ,  tùi I ê āu-bīn lâi bong I ê saⁿ , 28  in-ūi kóng ,  Góa kan-ta bong I ê saⁿ ,  chiū ōe hó , 29  Tùi án-ni hiat-lāu liâm-piⁿ chí ,  pún-sin chai i ê pīⁿ-thiàⁿ í-keng hó , 30  Iâ-so͘ chek-sî ka-kī chai ū koân-lêng tùi I chhut ,  chiū oa̍t-tńg-sin ,  tī chèng lâng tiong kóng ,  Chī-chūi bong góa ê saⁿ?31  I ê ha̍k-seng kā I kóng ,  Lí khòaⁿ-kìⁿ kui tīn lâng teh oe-khoeh lí ,  iáu-kú mn̄g Chī-chūi ū bong góa?32  Iâ-so͘ piàn-piàn khòaⁿ ,  ài khòaⁿ chòe chit ê sū ê hū-jîn-lâng , 33  Hū-jîn-lâng chai pún-sin só͘ le̍k-kè ,  kiaⁿ-hiâⁿ ngia̍uh-ngia̍uh-chhoah ,  chiū lâi phak tī I ê bīn-chêng ,  lóng chiàu-si̍t kā I kóng , 34  I chiū kā i kóng ,  Hū-jîn-lâng ah ,  lí ê sìn í-keng kiù lí ;  thang an-jiân tò-khì ,  lí ê pīⁿ choân-jiân hó , 35  Teh kóng ê sî ,  ū tùi koán hōe-tn̂g ê ke lâi kóng ,  Lí ê cha-bó͘-kiáⁿ sí lah ;  mih-sái iáu teh lô-hoân sian-siⁿ?36  Iâ-so͘ piⁿ-á thiaⁿ-kìⁿ só͘ kóng ê ōe ,  kā koán hōe-tn̂g ê kóng ,  Bo̍h-tit kiaⁿ ,  chí ū tio̍h sìn , 37  Iâ-so͘ tī Pí-tek ,  Ngá-kok ,  kap Ngá-kok ê hiaⁿ-tī Iok-hān í-gōa ,  m̄ chún pa̍t lâng tè I saⁿ-kap khì , 38  Kàu koán hōe-tn̂g ê ke ,  khòaⁿ-kìⁿ ū hōa-hōa-háu ,  iā ū thî-khàu tōa siaⁿ háu ê lâng , 39  Í-keng ji̍p-khì chiū kā in kóng ,  Lín siáⁿ-sū hōa-hōa-háu teh thî-khàu ah? Gín-ná m̄ sī sí ,  sī teh khùn nā-tiāⁿ , 40  In chiū thí-chhiò I ,  Nā-sī I kóaⁿ in chèng lâng chhut-khì ,  chiū chhōa gín-ná ê pē-bú í-ki̍p kap I lâi ê lâng ,  ji̍p gín-ná só͘ tòa ê só͘-chāi ; 41  chiū khan gín-ná ê chhiú kā i kóng ,  Tāi-lī-tāi kó͘-bí ,  hoan-e̍k chiū-sī kóng ,  Cha-bó͘ gín-ná ,  góa bēng-lēng lí ,  khí-lâi , 42  Cha-bó͘ gín-ná liâm-piⁿ khí-lâi kiâⁿ ;  in-ūi i cha̍p-jī hè lah ,  Chèng lâng chiū tōa gông-ngia̍h kî-koài , 43  Iâ-so͘ giâm-giâm kìm-kài in bo̍h-tit hō͘ lâng chai ;  chiū hoan-hù tio̍h hō͘ cha-bó͘ gín-ná chia̍h , 
