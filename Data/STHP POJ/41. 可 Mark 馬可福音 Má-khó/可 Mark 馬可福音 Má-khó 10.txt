1 Iâ-so͘ tùi hia khí-sin kàu Iû-thài ê tōe-kài ,  kàu Iok-tàn hô gōa ;  chōe-chōe tīn ê lâng koh chū-chi̍p chiū-kūn I ;  I chiàu siông koh kà-sī in , 2  Ū Hoat-lī-sài lâng chiū-kūn I ,  mn̄g kóng ,  Lâng lî-chhut i ê bó͘ ,  thang mah? sī teh chhì I , 3  Iâ-so͘ ìn kóng ,  Mô͘-se bēng-lēng lín cháiⁿ-iūⁿ?4  In kóng ,  Mô͘-se chún lâng siá lî-chu ,  lâi lî i , 5  Nā-sī Iâ-so͘ kā in kóng ,  Mô͘-se in-ūi lín ê sim ngī ,  chiah siá chit ê bēng-lēng hō͘ lín ; 6  chóng-sī tùi chō-hòa ê khí-thâu ,  Chú chhòng-chō in ū lâm ū lú , 7  In-ūi án-ni lâng beh lī-khui pē-bú ,  kiat-liân i ê bó͘ ,  nn̄g ê beh chiâⁿ-chòe chi̍t thé ; 8  Chhin-chhiūⁿ án-ni ,  bô chòe nn̄g ê ,  sī chòe chi̍t thé , 9  Só͘-í Siōng-tè só͘ phòe-ha̍p ê ,  lâng m̄ thang pun-khui i , 10  Ji̍p chhù ha̍k-seng koh chiong chit ê tāi-chì mn̄g I , 11  I kā in kóng ,  Hoān-nā lî-chhut i ê bó͘ lâi chhōa pa̍t-ê ê ,  sī kiâⁿ kan-îm lâi ko͘-hū i ; 12  bó͘ nā khì-sak i ê tiōng-hu lâi kè pa̍t-ê ,  iā sī kiâⁿ kan-îm , 13  Ū lâng tòa sòe-kiáⁿ chiū-kūn Iâ-so͘ beh hō͘ I bong in ;  ha̍k-seng chek-pī in , 14  Iâ-so͘ khòaⁿ-kìⁿ án-ni ,  tōa bô hoaⁿ-hí ,  kā ha̍k-seng kóng ,  Iông-ún sòe-kiáⁿ chiū-kūn góa ,  bo̍h-tit kìm in ;  in-ūi Siōng-tè ê kok sī chit hō lâng ê , 15  Góa si̍t-chāi kā lín kóng ,  Hoān-nā sêng-chiap Siōng-tè ê kok bô chhin-chhiūⁿ sòe-kiáⁿ ê ,  koat-toàn bōe tit ji̍p-khì , 16  Chiū phō in ,  kā in hōaⁿ chhiú ,  chiok-hok in , 17  Iâ-so͘ chhut-khì tī lō͘-ni̍h ,  ū chi̍t lâng cháu chìn-chêng lâi kūi I ,  mn̄g kóng ,  Hó ê sian-siⁿ ah ,  góa tio̍h cháiⁿ-iūⁿ chòe ,  chiah thang sêng-chiap éng-oa̍h?18  Iâ-so͘ kā i kóng ,  Lí siáⁿ-sū chheng-ho͘ góa sī hó ah? Bô chi̍t-ê hó ,  to̍k-to̍k Siōng-tè nā-tiāⁿ , 19  Chiah ê kài lí í-keng chai ,  Bo̍h-tit thâi-sí lâng ,  Bo̍h-tit kan-îm ,  Bo̍h-tit thau-the̍h ,  Bo̍h-tit lām-sám chòe kan-chèng ,  Bo̍h-tit khek-khui lâng ,  Tio̍h kèng lí ê pē-bú , 20  I ìn kóng ,  Sian-siⁿ ah ,  chiah-ê góa tùi sòe-hàn lóng siú i , 21  Iâ-so͘ khòaⁿ i ,  thiàⁿ i ,  chiū kā i kóng ,  Lí iáu khiàm chi̍t hāng ;  tio̍h khì bōe lī hoān só͘ ū ê ,  lâi hō͘ sòng-hiong lâng ,  chiū beh ū châi-pó tī thiⁿ-ni̍h ,  koh lâi tè góa , 22  I thiaⁿ chit ê ōe ,  bīn chiū sit-sek ,  iu-būn chiū khì ,  In-ūi i sán-gia̍p chin chōe , 23  Iâ-so͘ sì-kè khòaⁿ ,  kā I ê ha̍k-seng kóng ,  Pù lâng ji̍p Siōng-tè ê kok oh---ah , 24  Ha̍k-seng kî-koài I ê ōe ;  Iâ-so͘ koh ìn kóng ,  Sòe-kiáⁿ ah ,  óa-khò chîⁿ-châi ê lâng ji̍p Siōng-tè ê kok oh--ah , 25  Lo̍k-tô chhng-kè chiam-phīⁿ pí pù lâng ji̍p Siōng-tè ê kok iáu khah khoài , 26  Ha̍k-seng it-hoat gông-ngia̍h ,  kā I kóng ,  Án-ni chī-chūi ōe tit-tio̍h kiù ah?27  Iâ-so͘ khòaⁿ in kóng ,  Chāi lâng sī bōe-ōe ,  chāi Siōng-tè chiū m̄ sī án-ni ;  in-ūi chāi Siōng-tè bān sū lóng ōe , 28  Pí-tek chiū kā I kóng ,  Goán bat pàng-sak it-chhè lâi tè lí , 29  Iâ-so͘ kóng ,  Góa si̍t-chāi kā lín kóng ,  Bô ū lâng ūi-tio̍h góa kap hok-im ê iân-kò͘ pàng-sak chhù-the̍h ,  hiaⁿ-tī ,  chí-bē ,  lāu-bú ,  lāu-pē ,  kiáⁿ-jî ,  chhân-hn̂g , 30  chiū tī hiān-sî bô tit-tio̍h pah pē ,  chiū-sī chhù-the̍h ,  hiaⁿ-tī ,  chí-bē ,  bú-chhin ,  kiáⁿ-jî ,  chhân-hn̂g ,  kiam ū khún-tio̍k ,  koh tī lâi-sè beh tit-tio̍h éng-oa̍h , 31  Chóng-sī tāi-seng ê chōe-chōe beh chòe lō͘-bé ,  lō͘-bé ê iā beh chòe tāi-seng , 32  In chiūⁿ Iâ-lō͘-sat-léng ,  tī lō͘-ni̍h Iâ-so͘ kiâⁿ tī thâu-chêng ,  ha̍k-seng gông-ngia̍h ,  tè ê lâng kiaⁿ-hiâⁿ ,  Iâ-so͘ koh tòa cha̍p-jī ê ha̍k-seng ,  chiong I só͘ beh tú-tio̍h ê sū kā in kóng , 33  Taⁿ lán chiūⁿ Iâ-lō͘-sat-léng ,  Jîn-chú beh siū kè-sàng hō͘ chiah ê chè-si-thâu ,  kap keng-ha̍k-sū ;  in beh gí I sí-chōe ,  iā beh kè-sàng I hō͘ gōa-pang-lâng ; 34  in beh hì-lāng I ,  phùi-nōa I ,  piⁿ-phah I ,  hāi-sí I ;  kè saⁿ ji̍t I beh koh-oa̍h , 35  Se-pí-thài ê kiáⁿ Ngá-kok kap Iok-hān chiū-kūn lâi kā I kóng ,  Sian-siⁿ ah ,  kìⁿ-nā goán só͘ tùi lí kiû ê ,  ài lí kā goán kiâⁿ i , 36  I chiū kā in kóng ,  Ài góa kā lín kiâⁿ sím-mi̍h ah?37  In kā I kóng ,  Chún goán tī lí ê êng-kng ,  chi̍t-ê chē lí ê chiàⁿ-pêng ,  chi̍t-ê chē lí ê tò-pêng , 38  Nā-sī Iâ-so͘ kā in kóng ,  Lín só͘ kiû ê ,  lín m̄ chai ,  Góa só͘ lim ê poe  ,  lín ōe lim mah? góa só͘ siū ê sóe ,  lín ōe siū mah?39  In kóng ,  Ōe ,  I kā in kóng ,  Góa só͘ lim ê poe ,  lín beh lim i ,  góa só͘ siū ê sóe ,  lín beh siū i ; 40  chóng-sī chē góa ê chiàⁿ-pêng tò-pêng m̄ sī góa ōe thang hō͘ lâng ,  to̍k-to̍k ūi-tio̍h sím-mi̍h lâng pī-pān ê chiū hō͘ i , 41  Cha̍p-ê ha̍k-seng thiaⁿ-kìⁿ ,  chiū siū-khì Ngá-kok kap Iok-hān , 42  Iâ-so͘ kiò in lâi kā in kóng ,  Lín chai gōa-pang só͘ chun chòe jîn-kun ê chòe chú lâi tī-lí in ,  in ê tāi-jîn koán-hat in , 43  To̍k-to̍k lín tiong-kan m̄ sī án-ni ;  lín tiong-kan ài chòe tōa ê beh chòe lín ê chhe-ēng ; 44  lín tiong-kan ài chòe thâu ê beh chòe chèng lâng ê lô͘-po̍k , 45  In-ūi Jîn-chú kàu m̄ sī beh chhe-ēng lâng ,  sī beh hō͘ lâng chhe-ēng ,  koh hiàn I ê sìⁿ-miā lâi sio̍k-hôe chōe-chōe lâng , 46  In kàu Iâ-lī-ko ;  Iâ-so͘ kap I ê ha̍k-seng kap tōa tīn lâng chhut Iâ-lī-ko ê sî ,  ū Tí-mái ê kiáⁿ ,  Pa-tí-mái ,  chiū-sī chhiⁿ-mî chòe khit-chia̍h ê ,  chē tī lō͘-piⁿ ; 47  í-keng thiaⁿ-kìⁿ sī Ná-sat-le̍k lâng Iâ-so͘ ,  chiū âu-kiò kóng ,  Tāi-pi̍t ê hō͘-è ,  Iâ-so͘ ,  khó-lîn góa , 48  Chōe-chōe lâng chek-pī i ,  kah i chēng-chēng ;  nā-sī i it-hoat tōa siaⁿ âu-kiò kóng ,  Tāi-pi̍t ê hō͘-è ah ,  khó-lîn góa , 49  Iâ-so͘ thêng-kha kóng ,  Kiò i lâi ,  Chiū kiò chhiⁿ-mî lâng ,  kā i kóng ,  An lí ê sim ,  khí-lâi ,  I teh kiò lí ah , 50  I chiū pàng-sak i ê saⁿ ,  thiàu-khí-lâi khì chiū-kūn Iâ-so͘ , 51  Iâ-so͘ ìn i kóng ,  Ài góa kā lí chòe sím-mi̍h? Chhiⁿ-mî lâng kā I kóng ,  Lia̍p-pho-nî ,  góa ài tit-tio̍h khòaⁿ-kìⁿ , 52  Iâ-so͘ kā i kóng ,  Khì ah ,  lí ê sìn ū kiù lí lah ,  I liâm-piⁿ tit-tio̍h khòaⁿ-kìⁿ ,  chiū tī lō͘-ni̍h tè Iâ-so͘ , 
