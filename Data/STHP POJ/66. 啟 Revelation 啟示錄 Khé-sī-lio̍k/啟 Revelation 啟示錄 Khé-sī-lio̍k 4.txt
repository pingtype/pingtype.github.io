1 Chiah ê tāi-chì í-āu góa khòaⁿ-kìⁿ ,  tī thiⁿ-ni̍h ū mn̂g khui ,  koh ū góa khí-thâu só͘ thiaⁿ-kìⁿ ê siaⁿ ,  chhin-chhiūⁿ hō-thâu kap góa kóng ōe ê ,  kóng ,  Lí chiūⁿ lâi chia ,  góa beh chiong āu-lâi só͘ tek-khak chiâⁿ ê sū chí-sī lí , 2 Góa sûi-sî siū Sîn ê kám-tōng ,  hut-jiân khòaⁿ-kìⁿ ū chō-ūi siat tī thiⁿ-ni̍h ,  chō-ūi téng ū teh chē ê ; 3 hit ê teh chē ê ,  I ê iông-māu chhin-chhiūⁿ phek-ge̍k ,  kap bé-ló ;  I ê chō-ūi chiu-ûi ū khēng ,  khòaⁿ-liáu chhin-chhiūⁿ chhong-hêng ge̍k , 4 Chō-ūi ê chiu-ûi ,  ū jī-cha̍p-sì ê chō-ūi ,  chē tī hit téng-bīn ê ,  ū jī-cha̍p-sì ê tiúⁿ-ló ,  chhēng pe̍h saⁿ ,  thâu-khak tì kim ê bián-liû , 5 Tùi hit ê tiong-ng ê chō-ūi ū hoat-chhut sih-nà ,  kap siaⁿ ,  kap lûi ,  Ia̍h ū chhit ki teng-hé ,  tiám tī chō-ūi chêng ,  chiū-sī Siōng-tè ê chhit ê Sîn , 6 Chō-ūi chêng ū chhin-chhiūⁿ po-lê ê hái ,  hóng-hut chhin-chhiūⁿ chúi-chiⁿ ;  chō-ūi tiong kap chō-ūi ê chiu-ûi ,  ū sì ê oa̍h mi̍h ,  chêng āu ū ba̍k-chiu móa-móa , 7 Thâu chi̍t ê oa̍h mi̍h chhin-chhiūⁿ sai ,  tē jī ê oa̍h mi̍h chhin-chhiūⁿ gû-á ,  tē saⁿ ê oa̍h mi̍h ū bīn chhin-chhiūⁿ lâng ,  tē sì ê oa̍h mi̍h chhin-chhiūⁿ teh pe ê eng , 8 Sì ê oa̍h mi̍h kok ū la̍k ê si̍t ,  chiu-ûi kap lāi-bīn piàn-sin ū ba̍k-chiu ;  mî-ji̍t lóng bô hioh-khùn ,  teh kóng ,  Sèng-chài ,  Sèng-chài ,  Sèng-chài ,  Chú Siōng-tè ,  Choân-lêng ê ,  chá tī-teh ,  hiān-chāi tī-teh ,  chiong-lâi ia̍h tī-teh ê , 9 Ta̍k pái oa̍h mi̍h chiong êng-kng ,  chun-kùi ,  kám-siā ,  kui hō͘ chē tī chō-ūi ,  oa̍h kàu tāi-tāi bô chīn ê , 10 jī-cha̍p-sì ê tiúⁿ-ló chiū phak tī hit ê chē tī chō-ūi ê ê bīn-chêng ,  kèng-pài hit ê oa̍h kàu tāi-tāi bô chīn ê ;  koh chiong in ê bián-liû hiat tī chō-ūi chêng ,  kóng , 11 Goán ê Chú ,  goán ê Siōng-tè ,  lí kham-tit siū êng-kng ,  chun-kùi ,  koân-lêng ;  in-ūi lí bat chhòng-chō bān mi̍h ;  bān mi̍h tī-teh ,  bān mi̍h siū chhòng-chō ,  lóng sī tùi lí ê chí-ì , 
