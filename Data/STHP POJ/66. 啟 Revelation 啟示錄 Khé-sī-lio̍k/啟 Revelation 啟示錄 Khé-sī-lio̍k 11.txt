1 Ū hō͘ góa chi̍t ki lô͘-tek chhin-chhiūⁿ koáiⁿ-á ,  kóng ,  Lí khí-lâi ,  niû Siōng-tè ê tiān ,  kap chè-tôaⁿ ,  í-ki̍p tī hia kèng-pài ê lâng , 2 Tiān-gōa ê īⁿ pàng-hē teh ,  bo̍h-tit niû i ;  in-ūi í-keng hō͘ gōa-pang lâng ;  in beh thún-ta̍h sèng-siâⁿ ,  sì-cha̍p-jī ge̍h-ji̍t , 3 Góa beh siúⁿ-sù góa nn̄g ê kan-chèng ê ,  in beh chhēng môa-pò͘ thoân tō-lí ,  kiōng chi̍t-chheng nn̄g-pah la̍k-cha̍p ji̍t , 4 Che chiū-sī hit ê nn̄g châng kaⁿ-ná chhiū ,  kap nn̄g ê teng-tâi ,  chiū-sī khiā tī choân tōe ê Chú ê bīn-chêng ê , 5 Nā ū lâng ài hāi in ,  chiū ū hé tùi in ê chhùi chhut-lâi ,  bia̍t in ê tùi-te̍k ;  nā ū lâng ài beh hāi in ,  tek-khak chhin-chhiūⁿ án-ni siū hāi-sí , 6 Chit nn̄g lâng ū koân ōe koaiⁿ-ba̍t thiⁿ ,  tī in thoân tō-lí ê ji̍t ,  hō͘ i bô lo̍h hō͘ ;  ia̍h ū koân tī-lí chiah ê chúi ,  hō͘ i pìⁿ chòe huih ;  koh chiàu in só͘ ài ,  put-koán sî thang ēng ta̍k iūⁿ ê chai-ē kong-kek tōe , 7 Kàu in kan-chèng bêng-pe̍k ê sî ,  tùi chhim-ian chiūⁿ-lâi ê siù beh kap in kau-chiàn ,  koh beh khah-iâⁿ lâi thâi in ,  , 8 In ê sin-si tó tī tōa siâⁿ ê ke-lō͘ ;  chit ê siâⁿ phì-jū chheng chòe Só͘-to-má kap Ai-ki̍p ,  chiū-sī in ê Chú tèng si̍p-jī-kè ê só͘-chāi , 9 Koh tùi chiah ê peh-sìⁿ ,  chiah ê chong-cho̍k ,  chiah ê khiuⁿ-kháu ,  chiah ê pang-kok ê tiong-kan ū lâng saⁿ ji̍t pòaⁿ kú khòaⁿ in ê sin-si ,  koh m̄ chún bâi-chòng in ê sin-si tī bōng-ni̍h , 10 Khiā-khí tōe-bīn-chiūⁿ ê lâng chiū ūi-tio̍h in hoaⁿ-hí khoài-lo̍k ,  ēng mi̍h saⁿ-sàng ;  in-ūi chit nn̄g ê sian-ti bat khùn-khó͘ khiā-khí tōe-bīn-chiūⁿ ê lâng , 11 Kè hit saⁿ ji̍t pòaⁿ ,  ū oa̍h ê khì ,  tùi Siōng-tè chhut ê ,  lâi ji̍p tī in ;  in chiū peh-khí-lâi khiā ;  khòaⁿ-kìⁿ in ê lâng tōa kiaⁿ , 12 In chiū thiaⁿ-kìⁿ tùi thiⁿ ū tōa siaⁿ ,  kā in kóng ,  Chiūⁿ lâi chia ;  in chiū chē hûn chiūⁿ thiⁿ ,  in ê tùi-te̍k ia̍h khòaⁿ-kìⁿ in , 13 Tng hit sî ,  tōe ū tōa tín-tāng ,  siâⁿ tó cha̍p hūn ê chi̍t hūn ;  in-ūi tōe-tāng lâi sí ê lâng ,  ū chhit-chheng miâ ;  kî-û ê lóng kiaⁿ-hiâⁿ ,  lâi kui êng-kng hō͘ thiⁿ-ni̍h ê Siōng-tè , 14 Tē jī ê chai-ē í-keng kè-khì ;  tē saⁿ ê chai-ē kín-kín kàu , 15 Tē chhit ê thiⁿ-sài pûn hō-thâu ,  chiū tī thiⁿ-ni̍h ū chiah ê tōa ê siaⁿ ,  teh kóng ,  Sè-kan ê kok chiâⁿ-chòe lán ê Chú kap I ê Ki-tok ê kok ;  I beh chòe ông kàu tāi-tāi bô chīn , 16 Tī Siōng-tè ê bīn-chêng ,  chē tī in chō-ūi ê jī-cha̍p-sì ê tiúⁿ-ló ,  bīn phak-lo̍h-lâi pài Siōng-tè , 17 kóng ,  Chú Siōng-tè ah ,  sī choân-lêng ê ,  hiān-chāi tī-teh ,  chá tī-teh ê ;  goán kám-siā lí ,  in-ūi lí í-keng chiáng lí ê tōa koân lâi chòe ông , 18 Gōa-pang hoat-chhut siū-khì ,  lí ê siū-khì ia̍h lîm-kàu ;  sí ê lâng siū sím-phòaⁿ ,  koh lí ê lô͘-po̍k chiah ê sian-ti ,  kap chiah ê sèng ê ,  kap kèng-ùi lí ê miâ ê ,  bô lūn tōa sòe ,  lí ēng pò-siúⁿ hō͘ in ;  koh pāi-hoāi tōe ê ,  lí ia̍h pāi-hoāi in ;  hit ê sî kàu lah , 19 Siōng-tè ê tiān ,  tī thiⁿ-ni̍h ê ,  chiū khui ;  tī I ê tiān-lāi I ê iok-kūi khòaⁿ hiān-hiān ;  chiū ū sih-nà ,  kap siaⁿ ,  kap lûi tân ,  tōe-tāng ,  í-ki̍p tōa phauh , 
