1 Koh ū tōa tiāu-thâu chhut-hiān tī thiⁿ-ni̍h ,  chi̍t ê hū-jîn-lâng sin-khu chhēng ji̍t-thâu ,  i ê kha-ē ū ge̍h ,  thâu-khak tì cha̍p-jī lia̍p chhiⁿ ê bián-liû ; 2 ia̍h ū hoâi-īn ;  in-ūi beh siⁿ kiáⁿ ê kan-khó͘ ,  thàng-thiàⁿ ,  chiū âu-kiò , 3 Koh ū pa̍t ê tiāu-thâu chhut-hiān tī thiⁿ-ni̍h ;  ū tōa bé chhiah-sek ê lêng ,  chhit ê thâu ,  cha̍p ki kak ,  thâu-khak tì chhit téng ông-bō , 4 I ê bé thoa thiⁿ-téng ê chhiⁿ saⁿ hūn ê chi̍t hūn ,  tūi lo̍h tōe ,  Lêng khiā tī beh siⁿ kiáⁿ ê hū-jîn-lâng ê bīn-chêng ,  thèng-hāu i siⁿ-liáu ,  chiū beh thun i ê kiáⁿ , 5 Hū-jîn-lâng siⁿ ta-po͘-kiáⁿ ,  chiū-sī beh ēng thih-koáiⁿ tī-lí bān pang ê ,  I ê kiáⁿ siū tòa kàu tī Siōng-tè í-ki̍p I ê chō-ūi , 6 Hū-jîn-lâng chiū cháu-khì khòng-iá ,  tī hia ū Siōng-tè só͘ pī-pān ê só͘-chāi ,  hō͘ i tī hia tit-tio̍h iúⁿ-chhī chi̍t-chheng nn̄g-pah la̍k-cha̍p ji̍t , 7 Tī thiⁿ-ni̍h chiū ū kau-chiàn ,  Bí-ka-le̍k chhōa i ê chhe-sài khì kap lêng kau-chiàn ;  lêng ia̍h chhōa i ê chhe-sài khì kau-chiàn , 8 bōe ōe iâⁿ ,  tī thiⁿ-ni̍h in chiū bô koh ū só͘-chāi , 9 Hit bé tōa lêng chiū siū hiat-lo̍h ,  chiū-sī lāu chôa ,  chheng chòe Mô͘-kúi ,  ia̍h chheng chòe Sat-tàn ,  bê-he̍k phó͘ thiⁿ-ē ê ,  i siū hiat-lo̍h tī tōe-ni̍h ,  i ê chhe-sài ia̍h kap i siū hiat-lo̍h , 10 Góa chiū thiaⁿ-kìⁿ tī thiⁿ-ni̍h ū tōa siaⁿ ,  kóng ,  Lán ê Siōng-tè ê chín-kiù kap koân-lêng kap kok ,  í-ki̍p I ê Ki-tok ê koân ,  taⁿ lóng kàu lah ;  in-ūi khòng-kò lán ê hiaⁿ-tī ê ,  chiū-sī mî-ji̍t tī lán ê Siōng-tè ê bīn-chêng khòng-kò in ê ,  taⁿ í-keng siū hiat-lo̍h lah , 11 In in-ūi Iûⁿ-ko ê huih ,  kap in só͘ kan-chèng ê tō-lí ,  lâi khah-iâⁿ i ;  sui-jiân kàu sí ,  ia̍h bô thiàⁿ-sioh in ê sìⁿ-miā , 12 Só͘-í chiah ê thiⁿ kap khiā-khí tī hit tiong-kan ê ,  lín tio̍h hoaⁿ-hí ;  nā-sī tōe kap hái ū chai-ē ,  in-ūi Mô͘-kúi í-keng lo̍h kàu lín hia ,  ū tōa siū-khì ,  in-ūi chai i ê sî bô jōa kú , 13 Lêng khòaⁿ-kìⁿ pún-sin siū hiat tī tōe-ni̍h ,  chiū khún-tio̍k hit ê siⁿ ta-po͘-kiáⁿ ê hū-jîn-lâng , 14 Chiū ū tōa eng ê nn̄g ki si̍t hō͘ hū-jîn-lâng ,  hō͘ i pe khì khòng-iá ,  kàu i ê só͘-chāi ,  lī-khui chôa ê bīn-chêng ;  tī hia tit-tio̍h iúⁿ-chhī ,  chi̍t kî-hāu ,  koh nn̄g kî-hāu ,  koh pòaⁿ kî-hāu , 15 Chôa tī hū-jîn-lâng ê āu-bīn ,  tùi i ê chhùi thò͘-chhut chúi chhin-chhiūⁿ hô ,  beh kā i lâu-khì , 16 Tōe pang-chān hū-jîn-lâng ;  chiū khui chhùi thun lêng só͘ thò͘-chhut ê hô-chúi , 17 Lêng siū-khì hū-jîn-lâng ,  chiū khì kap hū-jîn-lâng kî-û ê hō͘-è kau-chiàn ,  chiū-sī siú Siōng-tè ê kài ,  ū Iâ-so͘ ê kan-chèng ê ;  18 hit sî lêng chiū khiā tī hái-piⁿ ê soa-téng , 
