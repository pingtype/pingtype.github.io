1 Góa koh khòaⁿ-kìⁿ pa̍t ê tiāu-thâu tī thiⁿ-ni̍h ,  tōa koh kî-koài ,  chiū-sī chhit ê thiⁿ-sài ū chiáng chhit hāng chai-ē ;  chiū-sī lō͘-bé ê ,  in-ūi Siōng-tè ê tōa siū-khì tùi chiah-ê lâi chīn , 2 Góa koh khòaⁿ-kìⁿ po-lê kap hé saⁿ-chham ê hái ;  koh khòaⁿ-kìⁿ hiah ê tek-sèng lâi thoat-lī siù ,  kap i ê siōng ,  í-ki̍p i ê miâ ê siàu-gia̍h ê ,  khiā tī po-lê hái ,  lóng the̍h Siōng-tè ê khîm , 3 Gîm Siōng-tè lô͘-po̍k Mô͘-se ê si ,  kap Iûⁿ-ko ê si ,  kóng ,  Chú Siōng-tè ,  choân-lêng ê ah ,  lí ê só͘ chòe tōa koh kî-koài ;  le̍k sè-tāi ê Ông ah ,  lí ê tō-lō͘ gī koh chin-si̍t , 4 Chú ah ,  chī-chūi m̄ kèng-ùi kui êng-kng lí ê miâ ah? in-ūi to̍k-to̍k lí sī sèng ;  lia̍t-pang beh lóng lâi kèng-pài tī lí ê bīn-chêng ,  in-ūi lí kong-gī ê só͘ kiâⁿ í-keng hián-bêng , 5 Chiah ê tāi-chì liáu-āu ,  góa khòaⁿ-kìⁿ ,  tī thiⁿ-ni̍h hit ê chòe chèng-kù ê hōe-bō͘ ê tiān í-keng khui , 6 Hiah ê chhit ê thiⁿ-sài ,  ū teh chiáng chhit hāng chai-ē ê ,  tùi tiān chhut-lâi ,  seng-khu chhēng pó-chio̍h ,  chheng-liāng koh kng-bêng ,  heng-khám hâ kim tòa , 7 Sì ê oa̍h mi̍h ê chi̍t ê chiong chhit ê kim óaⁿ hō͘ hit chhit ê thiⁿ-sài ,  lāi-bīn tóe-móa hit ê oa̍h kàu tāi-tāi bô chīn ê Siōng-tè ê tōa siū-khì , 8 Tùi Siōng-tè ê êng-kng kap I ê koân-lêng ,  chiū tiān-ni̍h ū ian móa-móa ,  Koh bô lâng ōe ji̍p tiān ,  thèng-hāu kàu chhit ê thiⁿ-sài chhit hāng ê chai-ē kiâⁿ chīn , 
