1 Tē gō͘ ê thiⁿ-sài pûn ,  góa chiū khòaⁿ-kìⁿ chi̍t lia̍p chhiⁿ í-keng tùi thiⁿ tūi-lo̍h tōe ;  ū chiong bô tóe chhim-khiⁿ ê só-sî hō͘ i , 2 Kàu i khui bô tóe ê chhim-khiⁿ ,  chiū ian tùi chhim-khiⁿ chhèng-khí-lâi chhin-chhiūⁿ tōa hé-lô͘ ê ian ;  ji̍t kap khong-khì lóng in-ūi chhim-khiⁿ ê ian chiū àm , 3 Ū chháu-meh tùi hit ê ian chhut-lâi tī tōe-ni̍h ;  ū koân hō͘ in ,  chhin-chhiūⁿ tōe-ni̍h ê giat-á-thâng ū koân chi̍t iūⁿ , 4 Koh ū kā in kóng ,  m̄ thang siong-hāi tōe ê chháu ,  kap it-chhè chhiⁿ ê mi̍h ,  kap ta̍k iūⁿ ê chhiū-ba̍k ,  to̍k-to̍k siong-hāi hiah ê tī thâu-hia̍h bô ū Siōng-tè ê ìn ê lâng , 5 Koh bēng-lēng in m̄ thang hāi-sí in ,  chí ū hō͘ in thàng-thiàⁿ gō͘ ge̍h ji̍t kú ;  in ê thàng-thiàⁿ chhin-chhiūⁿ giat-á-thâng chhioh lâng ê thàng-thiàⁿ chi̍t iūⁿ , 6 Tī hiah ê ji̍t lâng beh kiû sí ,  iā bōe tit-tio̍h ;  ài beh sí ,  iā sí siám-pī i , 7 Chháu-meh ê khoán-sit chhin-chhiūⁿ pī-pān chhut-chiàn ê bé ;  thâu-khak téng hóng-hut ū bián-liû chhin-chhiūⁿ kim ;  in ê bīn chhin-chhiūⁿ lâng ê bīn , 8 Ū thâu-mn̂g chhin-chhiūⁿ hū-jîn-lâng ê thâu-mn̂g ;  in ê gê chhin-chhiūⁿ sai ê gê , 9 Koh ū hō͘-sim-kiàⁿ chhin-chhiūⁿ thih ê hō͘-sim-kiàⁿ ;  in ê si̍t ê siaⁿ chhin-chhiūⁿ chōe-chōe chhia-bé cháu khì kau-chiàn ê siaⁿ , 10 In ū bé chhin-chhiūⁿ giat-á-thâng iā ū chhì ;  in ê koân ōe siong-hāi lâng gō͘ ge̍h-ji̍t ,  sī tī in ê bé , 11 Chòe in ê ông ê chiū-sī chhim-khiⁿ ê chhe-sài ;  Hi-pek-lâi ê im ,  miâ kiò A-pa-tùn ;  Hi-lī-nî ê im ,  miâ kiò A-pho-lûn , 12 Thâu chi̍t ê chai-ē í-keng kè-sin ;  hiah ê tāi-chì í-āu ,  iáu ū nn̄g hāng chai-ē beh kàu , 13 Tē la̍k ê thiⁿ-sài pûn ,  góa chiū thiaⁿ-kìⁿ ū chi̍t ê siaⁿ tùi Siōng-tè bīn-chêng ê kim-tôaⁿ chiah ê kak chhut-lâi , 14 kā hit ê kia̍h hō-thâu ê tē la̍k ê thiⁿ-sài kóng ,  Pa̍k tī Pek-lat tōa hô hit sì ê thiⁿ-sài ,  lí tio̍h tháu-pàng in , 15 Hit sì ê thiⁿ-sài siū tháu-pàng ,  chiū-sī só͘ pī-pān kàu hit ê sî ,  ji̍t ,  ge̍h ,  nî ,  beh hāi-sí lâng saⁿ hūn ê chi̍t hūn ê , 16 Bé-peng ê siàu-gia̍h ū nn̄g-bān-bān ;  in ê siàu-gia̍h góa thiaⁿ-kìⁿ lah , 17 Góa tī īⁿ-siōng tiong khòaⁿ-kìⁿ bé kap khiâ bé ê chhin-chhiūⁿ án-ni ;  in ū hō͘-sim-kiàⁿ chhin-chhiūⁿ hé ,  chhin-chhiūⁿ chí-sek ê ge̍k ,  chhin-chhiūⁿ jiû-n̂g ;  bé thâu sī chhin-chhiūⁿ sai ê thâu ;  tùi in ê chhùi chhut hé kap ian kap jiû-n̂g , 18 Tùi in ê chhùi só͘ chhut-lâi ê hé kap ian kap jiû-n̂g ,  chit saⁿ hāng ê chai-ē ,  lâng saⁿ hūn ê chi̍t hūn tú-tio̍h hāi-sí , 19 Hiah ê bé ê koân chāi-tī in ê chhùi ,  koh chāi-tī in ê bé ;  in-ūi in ê bé sī chhin-chhiūⁿ chôa ,  koh ū thâu ;  ēng hiah-ê siong-hāi lâng , 20 Kî-û ê lâng ,  bô tùi chiah ê chai-ē sí ê ,  iáu-kú bô hoán-hóe ,  lâi kóe in ê chhiú só͘ chòe ,  iû-goân pài chiah ê kúi ,  kap bōe ōe khòaⁿ ,  bōe ōe thiaⁿ ,  bōe ōe kiâⁿ ,  kim ,  gûn ,  tâng ,  chio̍h ,  chhâ ê ngó͘-siōng ; 21 koh bô hoán-hóe lâi kóe in ê thâi-lâng ,  siâ-su̍t ,  îm-loān ,  thau-the̍h , 
