1 Lí tio̍h siá phoe hō͘ tī Sat-te̍k ê kàu-hōe ê sù-chiá ,  kóng ;  Ū Siōng-tè ê chhit ê Sîn ,  kap chhit lia̍p chhiⁿ ê ,  I ê ōe kóng: Góa chai lí ê só͘ chòe ,  lí miâ sī oa̍h ,  si̍t sī sí , 2 Lí tio̍h kéng-séng ,  kian-kò͘ hiah ê kî-û teh-beh sí ê sū ;  in-ūi góa khòaⁿ-kìⁿ lí ê kiâⁿ-chòe ,  tī góa Siōng-tè ê bīn-chêng bô chi̍t hāng oân-choân , 3 Só͘-í lí tio̍h kì-tit ,  lí ū cháiⁿ-iūⁿ siū ,  cháiⁿ-iūⁿ thiaⁿ ;  koh tio̍h chip-siú ,  ia̍h tio̍h hoán-hóe ,  Siat-sú m̄ kéng-séng ,  góa beh chhin-chhiūⁿ chha̍t lâi ,  lí m̄ chai góa sím-mi̍h sî beh lâi kàu tī lí , 4 Chóng-sī tī Sat-te̍k lí iáu ū kúi-nā miâ ,  bē bat phah lâ-sâm in ê saⁿ ,  in beh chhēng pe̍h saⁿ ,  kap góa sì-kè kiâⁿ ;  in-ūi in sī ōe kham-tit ê , 5 Tek-sèng ê lâng ia̍h beh án-ni chhēng pe̍h saⁿ ;  i ê miâ tī oa̍h-miā ê chheh ,  góa koat-toàn bô chhat-khí-lâi ,  sī beh jīn i ê miâ tī góa ê Pē ê bīn-chêng ,  í-ki̍p I hiah ê thiⁿ-sài ê bīn-chêng , 6 Ū hī-khang ê tio̍h thiaⁿ Sèng Sîn kā chiah ê kàu-hōe só͘ kóng ê , 7 Lí tio̍h siá phoe hō͘ tī Hui-lia̍p-thiat-hui ê kàu-hōe ê sù-chiá ,  kóng ; 	Sī sèng ,  sī chin ,  ū Tāi-pi̍t ê só-sî ,  khui chiū bô lâng ōe koaiⁿ ,  koaiⁿ chiū bô lâng ōe khui ê ,  I ê ōe kóng:8 Góa chai lí ê só͘ chòe ,  (lí khòaⁿ ,  góa tī lí ê bīn-chêng í-keng ū kā lí khui mn̂g ,  sī bô lâng ōe koaiⁿ ê) ,  in-ūi lí ū tām-po̍h khùi-la̍t ,  í-keng siú góa ê tō-lí ,  bē bat m̄ jīn góa ê miâ , 9 Sat-tàn ê hōe ,  ka-kī kóng sī Iû-thài lâng ,  kî-si̍t m̄ sī ,  sī kóng pe̍h-chha̍t ê ;  góa beh siúⁿ-sù lí hō͘ in lâi phak tī lí ê kha-chêng ,  koh hō͘ in chai góa í-keng thiàⁿ lí , 10 In-ūi lí í-keng siú góa thun-lún ê tō-lí ,  góa ia̍h beh siú lí thoat-lī hit ê chhì-liān ê sî ,  chit ê sî beh kàu tī thiⁿ-ē ,  lâi chhì-liān lóng-chóng khiā-khí tī tōe-chiūⁿ ê lâng , 11 Góa kín-kín kàu ;  lí só͘ ū ê tio̍h chhî-siú i ,  bián-tit ū lâng chhiúⁿ lí ê bián-liû , 12 Tek-sèng ê lâng ,  góa beh hō͘ i chòe thiāu tī góa Siōng-tè ê tiān-lāi ,  koat-toàn bô koh chhut-khì gōa-bīn ;  góa ia̍h beh chiong góa Siōng-tè ê miâ ,  í-ki̍p góa Siōng-tè ê siâⁿ ,  sin ê Iâ-lō͘-sat-léng ,  tùi thiⁿ tùi góa ê Siōng-tè kàng-lo̍h ê ê miâ ,  koh ēng góa sin ê miâ ,  lóng siá tī i ê téng-bīn , 13 Ū hī-khang ê ,  tio̍h thiaⁿ Sèng Sîn kā chiah ê kàu-hōe só͘ kóng ê , 14 Lí tio̍h siá phoe hō͘ tī Ló-tí-ka ê kàu-hōe ê sù-chiá ,  kóng ; 	Chòe À-bēng ,  chòe tiong-sìn chin-si̍t ê kan-chèng ,  chòe Siōng-tè chō-hòa ê goân-thâu ê ,  I ê ōe kóng:15 Góa chai lí ê só͘ chòe ,  lí sī bô léng bô jia̍t ;  góa goān lí he̍k-sī léng he̍k-sī jia̍t , 16 Lí kì-jiân sī lâ-lûn-sio ,  m̄ chiâⁿ jia̍t m̄ chiâⁿ léng ,  góa beh thò͘ lí chhut góa ê chhùi , 17 In-ūi lí ka-kī kóng ,  Góa sī hó-gia̍h ,  í-keng hoat-châi ,  lóng bô khiàm-kheh ;  iā m̄ chai lí sī khùn-khó͘ ,  khó-lîn ,  sòng-hiong ,  chhiⁿ-mî ,  thǹg-theh ; 18 góa thòe lí siūⁿ ,  tio̍h tùi góa bóe kè hé thoàn-liān ê kim ,  thang tit-tio̍h hó-gia̍h ;  koh bóe pe̍h saⁿ thang chhēng ,  hō͘ lí bô lō͘-hiān thǹg-theh ê kiàn-siàu ;  koh bóe io̍h-ko ,  lâi boah lí ê ba̍k-chiu ,  hō͘ lí ōe khòaⁿ-kìⁿ , 19 Kìⁿ-nā góa só͘ thiàⁿ ê lâng ,  góa chek-pī lâi kéng-kài i ;  só͘-í tio̍h hùn-chì lâi hoán-hóe , 20 Góa khiā tī mn̂g-gōa phah mn̂g ,  thiaⁿ-kìⁿ góa ê siaⁿ lâi khui ê lâng ,  góa beh ji̍p-khì chiū-kūn i ,  lâi kap i chia̍h ,  i ia̍h kap góa chia̍h , 21 Tek-sèng ê lâng ,  góa beh hō͘ i kap góa tâng chē tī góa ê chō-ūi ,  chhin-chhiūⁿ góa tek-sèng lâi kap góa ê Pē tâng chē tī I ê chō-ūi chi̍t iūⁿ , 22 Ū hī-khang ê ,  tio̍h thiaⁿ Sèng Sîn kā chiah ê kàu-hōe só͘ kóng ê , 
