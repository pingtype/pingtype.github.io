1 Góa koh khòaⁿ-kìⁿ ū sin ê thiⁿ ,  sin ê tōe ;  in-ūi chêng ê thiⁿ chêng ê tōe í-keng kè-khì ;  hái iā bô koh ū , 2 Koh khòaⁿ-kìⁿ sèng siâⁿ ,  chiū-sī sin ê Iâ-lō͘-sat-léng ,  chhut tī thiⁿ ,  tùi Siōng-tè kàng-lo̍h ,  í-keng pī-pān piān ,  chhin-chhiūⁿ sin-niû chng-thāⁿ lâi thèng-hāu i ê tiōng-hu , 3 Koh thiaⁿ-kìⁿ tōa siaⁿ tùi chō-ūi chhut ,  kóng ,  Siōng-tè ê hōe-bō͘ tī lâng ê tiong-kan ,  Siōng-tè beh kap in saⁿ-kap khiā-khí ;  in beh chòe I ê peh-sìⁿ ,  Siōng-tè pún-sin beh kap in tī-teh ,  lâi chòe in ê Siōng-tè , 4 Koh beh kā in ê ba̍k-chiu chhit-khì lóng-chóng ê ba̍k-sái ;  bô beh koh ū sí-sit ;  iā bô beh koh ū ai-siong ,  âu-kiò ,  thàng-thiàⁿ ;  chêng ê tāi-chì í-keng kè-khì , 5 Chē tī chō-ūi ê kóng ,  Góa ōaⁿ-sin bān mi̍h ,  Koh kóng ,  Lí tio̍h siá i ,  in-ūi chiah ê ōe sī thang sìn ,  sī chin-si̍t , 6 Koh kā góa kóng ,  Í-keng chiâⁿ lah ;  góa chiū-sī A-lī-hoat kap O-bí-ka ,  sī khí-thâu-ê kap lō͘-bé-ê ,  Góa beh tùi oa̍h-miā ê chúi-chôaⁿ pe̍h-pe̍h hō͘ chhùi-ta ê lâng lim , 7 Tek-sèng ê lâng beh sêng-chiap chiah-ê ;  góa beh chòe i ê Siōng-tè ,  i beh chòe góa ê kiáⁿ , 8 Nā-sī hiah ê sió-táⁿ ê ,  m̄ sìn ê ,  khó-ò͘ⁿ ê ,  thâi lâng ê ,  îm-loān ê ,  kiâⁿ siâ-su̍t ê ,  pài ngó͘-siōng ê ,  kap lóng-chóng pe̍h-chha̍t ê lâng ,  in ê hūn-gia̍h sī tī hit ê ēng hé kap jiû-n̂g teh sio ê ô͘ ;  chit-ê chiū-sī tē jī pái ê sí , 9 Hit chhit ê thiⁿ-sài ,  chiū-sī ū chhit tè óaⁿ tóe móa lō͘-bé chhit hāng chai-ē ê ,  kî-tiong chi̍t-ê lâi kap góa kóng ōe ,  kóng ,  Lâi ,  góa beh pò lí khòaⁿ sin-niû ,  chiū-sī Iûⁿ-ko ê bó͘ , 10 Góa chiū siū Sîn ê kám-tōng ,  hō͘ i chhōa khì chi̍t chō soaⁿ ,  tōa koh koâiⁿ ,  chiong sèng siâⁿ Iâ-lō͘-sat-léng ,  chhut tī thiⁿ-ni̍h ,  tùi Siōng-tè kàng-lo̍h ê ,  pò góa khòaⁿ ; 11 ū Siōng-tè ê êng-kng ;  i ê kng chhin-chhiūⁿ tē it pó-pòe ê chio̍h ,  chhin-chhiūⁿ phek-ge̍k ,  kng-liāng chhin-chhiūⁿ chúi-chiⁿ , 12 Ū chhiûⁿ tōa koh koâiⁿ ū cha̍p-jī ê mn̂g ,  tī chiah ê mn̂g ū cha̍p-jī ê thiⁿ-sài ,  iā ū miâ siá tī mn̂g-ni̍h ,  chiū-sī Í-sek-lia̍t kiáⁿ-sun cha̍p-jī ê chi-phài ê miâ , 13 Tang-sì ū saⁿ ê mn̂g ,  pak-sì ū saⁿ ê mn̂g ,  lâm-sì ū saⁿ ê mn̂g ,  sai-sì ū saⁿ ê mn̂g , 14 Siâⁿ-chhiûⁿ ū cha̍p-jī ê tōe-ki ,  tōe-ki téng ū Iûⁿ-ko cha̍p-jī sù-tô͘ ê miâ ,  cha̍p-jī ê , 15 Kap góa kóng ê thiⁿ-sài ū kim ê lô͘-tek chòe ko-chhioh ,  beh niû hit ê siâⁿ ,  kap i ê mn̂g i ê chhiûⁿ , 16 Siâⁿ sī sù-hong ,  tn̂g khoah pîⁿ-pîⁿ ,  Ēng lô͘-tek niû siâⁿ ,  tit-tio̍h cha̍p-jī-chheng lí ,  tn̂g khoah koâiⁿ lóng saⁿ-tâng , 17 Thiⁿ-sài niû siâⁿ chhiûⁿ ,  tit-tio̍h chi̍t-pah sì-cha̍p-sì chhioh ,  chiàu lâng ê chhùn-chhioh ,  chiū-sī thiⁿ-sài ê chhùn-chhioh , 18 Chhiûⁿ ēng phek-ge̍k lâi khí ;  siâⁿ sī hó kim ê ,  chhin-chhiūⁿ chheng-liāng ê po-lê , 19 Siâⁿ-chhiûⁿ ê tōe-ki ū an ta̍k téng-hō ê pó-chio̍h ,  Thâu chi̍t ê tōe-ki sī phek-ge̍k ;  tē jī ê sī lâm-ge̍k ;  tē saⁿ ê sī chhong-ge̍k ;  tē sì ê sī chhiⁿ-ge̍k ; 20 tē gō͘ ê sī âng-ge̍k ;  tē la̍k ê sī bé-ló ;  tē chhit ê sī n̂g-ge̍k ;  tē poeh ê sī le̍k-ge̍k ;  tē káu ê sī khín-n̂g ge̍k ;  tē cha̍p ê sī húi-chhùi ge̍k ;  tē cha̍p-it ê sī chí-sek ge̍k ;  tē cha̍p-jī ê sī chhiah-ge̍k , 21 Cha̍p-jī ê mn̂g sī cha̍p-jī lia̍p chin-chu ;  chiah ê mn̂g ta̍k ê lóng sī chi̍t lia̍p chu chòe ê ,  Siâⁿ ê ke-lō͘ sī hó kim ê ,  chhin-chhiūⁿ thàu-tóe kng ê po-lê , 22 Góa bô khòaⁿ-kìⁿ siâⁿ-lāi ū tiān-tn̂g ;  in-ūi Chú Siōng-tè ,  choân-lêng ê ,  kap Iûⁿ-ko chòe i ê tiān-tn̂g , 23 Siâⁿ bô khiàm-ēng ji̍t á-sī ge̍h lâi chiò i ;  in-ūi Siōng-tè ê êng-kng chiò i ,  Iûⁿ-ko chòe i ê teng , 24 Lia̍t-pang ê lâng beh óa-khò i ê kng lâi kiâⁿ ;  tōe-chiūⁿ ê ông beh chiong in ê êng-kng tòa lâi kui tī i , 25 Siâⁿ-mn̂g ji̍t-sî lóng bô koaiⁿ ,  (in-ūi tī hia beh bô mî-sî)26 Lâng beh ēng lia̍t-pang ê êng-kng kap chun-kùi tòa lâi kui tī i , 27 Hoān-nā bô chheng-khì ê mi̍h ,  í-ki̍p kiâⁿ khó-ò͘ⁿ pe̍h-chha̍t ê lâng koat-toàn bōe tit ji̍p hia ;  chí ū kì tī Iûⁿ-ko ê oa̍h-miā chheh ê ōe-tit ji̍p , 
