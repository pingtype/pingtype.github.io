1 Thiⁿ-sài koh pò góa khòaⁿ siâⁿ-lāi ke-lō͘ tiong ū oa̍h-miā chúi ê hô ,  chheng-liāng chhin-chhiūⁿ chúi-chiⁿ ,  tùi Siōng-tè kap Iûⁿ-ko ê chō-ūi lâu chhut , 2 Hô ê siang-pêng ū oa̍h-miā ê chhiū ,  kiat cha̍p-jī iūⁿ ê ké-chí ,  múi ge̍h kiat i ê ké-chí: i ê chhiū-hio̍h chòe i-tī lia̍t-pang ê lō͘-ēng , 3 Lóng bô koh ū chiù-chó͘ ;  sī Siōng-tè kap Iûⁿ-ko ê chō-ūi beh tòa tī hia ; 4 I ê lô͘-po̍k beh ho̍k-sāi I ,  iā beh khòaⁿ-kìⁿ I ê bīn ;  koh I ê miâ tī in ê thâu-hia̍h , 5 Bô koh ū mî-sî ;  iā bô khiàm-ēng teng ê kng kap ji̍t ê kng ,  in-ūi Chú Siōng-tè beh chiò-kng in ;  iā in beh chòe ông ,  kàu tāi-tāi bô chīn , 6 Koh kā góa kóng ,  Chiah ê ōe sī thang sìn ,  sī chin-si̍t ,  Chú ,  chiū-sī sian-ti lâng ê sîn ê Siōng-tè ,  ū chhe I ê thiⁿ-sài chiong kín-kín tek-khak beh chiâⁿ ê sū chí-sī I ê lô͘-po̍k , 7 Góa kín-kín kàu ;  siú chit pún chheh chhàm-gú ê ōe ê ū hok-khì , 8 Góa Iok-hān chiū-sī thiaⁿ-kìⁿ koh khòaⁿ-kìⁿ hiah ê sū ê ,  Í-keng thiaⁿ-kìⁿ koh khòaⁿ-kìⁿ ,  chiū phak-lo̍h tī thiⁿ-sài ê kha-chêng beh pài i ,  hit ê thiⁿ-sài chiū-sī chiong chiah ê sū chí-sī góa ê , 9 I kā góa kóng ,  chhian-bān m̄ thang ;  góa kap lí í-ki̍p lí ê hiaⁿ-tī ,  chiū-sī chiah ê sian-ti ,  kap siú chit pún chheh ê ōe ê ,  pîⁿ-pîⁿ sī chòe lô͘-po̍k ;  lí tio̍h pài Siōng-tè , 10 Koh kā góa kóng ,  Bo̍h-tit hong chit ê chheh só͘ ū chhàm-gú ê ōe ,  in-ūi ji̍t-kî kūn lah , 11 Put-gī ê ,  hō͘ i iû-goân put-gī ;  ù-òe ê ,  hō͘ i iû-goân ù-òe ;  gī ê ,  hō͘ i iû-goân kiâⁿ gī ;  sèng ê ,  hō͘ i iû-goân chòe sèng , 12 Góa kín-kín kàu ;  pò-èng chāi-tī góa ,  beh chiàu ta̍k lâng ê só͘ chòe lâi pò i , 13 Góa sī A-lī-hoat koh sī O-bí-ka ,  sī thâu-chi̍t ê ,  sī lō͘-bé ê ,  sī khí-thâu ,  sī soah-bé , 14 Sóe-chheng in ê saⁿ ê lâng ū hok-khì ,  beh hō͘ in ū koân tī oa̍h-miā ê chhiū ,  koh tùi chiah ê mn̂g ji̍p siâⁿ , 15 Tī gōa-bīn chiū ū hiah ê káu ,  kiâⁿ siâ-su̍t ê ,  kiâⁿ îm-loān ê ,  thâi lâng ê ,  pài ngó͘-siōng ê ,  kap it-chhè hò͘ⁿ pe̍h-chha̍t lâi kiâⁿ i ê , 16 Góa Iâ-so͘ í-keng chhe góa ê thiⁿ-sài ūi-tio̍h chiah ê kàu-hōe ,  tùi lín chèng-bêng chiah ê sū ,  Góa sī Tāi-pi̍t ê kun-thâu ,  koh sī i ê hō͘-è ,  sī kng-kng ê khé-bêng-chhiⁿ , 17 Sèng Sîn kap sin-niû lóng kóng ,  Lâi ,  Thiaⁿ-kìⁿ ê lâng tio̍h kóng ,  Lâi ,  Chhùi-ta ê lâng tio̍h lâi ,  Ì-ài ê lâng thang pe̍h-pe̍h tit-tio̍h oa̍h-miā ê chúi , 18 Góa tùi hoān-nā thiaⁿ chit pún chheh chhàm-gú ê ōe ê lâng chòe kan-chèng ,  siat-sú ū lâng ke-thiⁿ i ,  Siōng-tè beh chiong chit pún chheh só͘ kì ê chai-ē ke-thiⁿ tī i ; 19 siat-sú ū lâng san-tû chit pún chhàm-gú ê chheh ê ōe ,  Siōng-tè iā beh tùi chit pún chheh só͘ kì oa̍h-miā ê chhiū kap sèng-siâⁿ ,  san-tû i ê hūn-gia̍h , 20 Kan-chèng chiah ê sū ê kóng ,  Tio̍h ,  góa kín-kín kàu ,  À-bēng ;  Chú Iâ-so͘ ah ,  li tio̍h lâi , 21 Goān Chú Iâ-so͘ ê un-tián kap chèng sèng-tô͘ saⁿ-kap tī-teh ,  À-bēng , 
