1 Iâ-so͘ Ki-tok ê khé-sī ,  chiū-sī Siōng-tè só͘ hō͘ I lâi chí-sī I chiah ê lô͘-po̍k ê ,  chiū-sī beh kín-kín chiâⁿ ê sū ;  I chiū thok I ê thiⁿ-sài khì chí-tiám I ê lô͘-po̍k Iok-hān , 2 Iok-hān chiū-sī chiong Siōng-tè ê Tō ,  kap Iâ-so͘ Ki-tok ê kan-chèng ,  kìⁿ-nā i só͘ ū khòaⁿ-kìⁿ ê lâi chòe kan-chèng , 3 Hoān-nā tha̍k kap thiaⁿ hiah ê chhàm-gú ,  lâi siú kî-tiong só͘ kì-chài ê ,  ū hok-khì ;  in-ūi ji̍t-kî kūn lah , 4 Iok-hān kià phoe hō͘ A-se-a chhit ê kàu-hōe ;  Goān lín tit-tio̍h un-tián pêng-an ,  tùi hit ê hiān-chāi tī-teh ,  chá tī-teh ,  chiong-lâi ia̍h tī-teh ê ,  í-ki̍p tùi I chō-ūi chêng chhit ê Sîn ; 5 koh tùi Iâ-so͘ Ki-tok ,  chiū-sī tiong-sìn ê kan-chèng ,  sí-lâng tiong thâu chi̍t ê oa̍h ê ,  tōe-chiūⁿ chiah ê ông ê Chú-cháiⁿ , 6 I thiàⁿ lán ,  ēng I ê huih tháu-pàng lán thoat-lī lán ê chōe ;  hō͘ lán chòe kok ,  chòe I ê Pē Siōng-tè ê chè-si ;  goān êng-kng koân-lêng kui tī I ,  kàu tāi-tāi ,  À-bēng , 7 I chē hûn lâi ,  chèng ba̍k-chiu beh khòaⁿ-kìⁿ I ;  liân chha̍k I ê lâng ia̍h beh khòaⁿ-kìⁿ I ;  tōe-chiūⁿ ê cho̍k ,  lóng beh ūi-tio̍h I lâi thî-khàu ,  Si̍t-chāi sī án-ni ,  À-bēng , 8 Chú Siōng-tè kóng ,  Góa sī A-lī-hoat ,  koh sī O-bí-ka ,  hiān-chāi tī-teh ,  chá tī-teh ,  chiong-lâi tī-teh ê ,  sī choân-lêng ê , 9 Góa Iok-hān chiū-sī lín ê hiaⁿ-tī ,  saⁿ-kap ū hūn tī Iâ-so͘ ê hoān-lān ,  kap I ê kok ,  kap I ê thun-lún ê ;  ūi-tio̍h Siōng-tè ê tō ,  kap Iâ-so͘ ê kan-chèng ,  bat tiàm tī chi̍t ê hái-sū ,  miâ kiò Poa̍t-mô͘ , 10 Tī Chú ê ji̍t ,  góa hō͘ Sîn kám-tōng ,  thiaⁿ-kìⁿ tī góa ê āu-bīn ū tōa siaⁿ chhin-chhiūⁿ hō-thâu ,  kóng , 11 Lí só͘ khòaⁿ-kìⁿ ê tio̍h siá tī chheh-ni̍h ,  kià hō͘ hit chhit ê kàu-hōe ;  chiū-sī Í-hut-só͘ ,  Sū-múi-ná ,  Pia̍t-ka-mô͘ ,  Chhui-ngá-chhui-lat ,  Sat-te̍k ,  Hui-lia̍p-thiat-hui ,  Ló-tí-ka , 12 Góa chiū oa̍t-tńg-sin ,  ài khòaⁿ kap góa kóng ōe ê siaⁿ ;  í-keng oa̍t-tńg ,  chiū khòaⁿ-kìⁿ chhit ki ê kim teng-tâi ; 13 teng-tâi tiong ū chhin-chhiūⁿ Jîn-chú ê ,  seng-khu chhēng tn̂g saⁿ ,  heng-khám hâ kim tòa , 14 I ê thâu-khak kap thâu-mn̂g lóng pe̍h chhin-chhiūⁿ pe̍h ê mî ,  chhin-chhiūⁿ seh ;  I ê ba̍k-chiu chhin-chhiūⁿ hé-iām , 15 I ê kha chhin-chhiūⁿ kng-liāng ê tâng ,  chhin-chhiūⁿ kè hé-lô͘ thoàn-liān ê ;  siaⁿ chhin-chhiūⁿ chōe-chōe tiâu chúi ê siaⁿ , 16 Tī I ê chiàⁿ chhiú ū chhit lia̍p chhiⁿ ;  tùi I ê chhùi thò͘-chhut siang-bīn lāi ê kiàm ;  I ê bīn-māu chhin-chhiūⁿ iām ji̍t siā-chhut kng , 17 Góa khòaⁿ-kìⁿ I chiū phak tī I ê kha-chêng chhin-chhiūⁿ sí ;  I ēng chiàⁿ chhiú hōaⁿ góa ,  kóng ,  Bo̍h-tit kiaⁿ ;  góa sī khí-thâu ê ,  kap soah-bé ê ,  ia̍h sī oa̍h ê ; 18 góa bat sí ,  taⁿ lí khòaⁿ ,  góa sī oa̍h kàu tāi-tāi ;  koh ū sí-bô kap im-hú ê só-sî , 19 Só͘-í lí tio̍h chiong só͘ khòaⁿ-kìⁿ ê ,  í-ki̍p hiān-kim só͘ ū ê ,  kap āu-lâi beh chiâⁿ ê sū ,  siá i ; 20 lí só͘ khòaⁿ-kìⁿ góa chiàⁿ chhiú téng chhit lia̍p chhiⁿ ê ò-biāu ,  kap chhit ki ê kim teng-tâi ;  chhit lia̍p chhiⁿ ,  chiū-sī chhit ê kàu-hōe ê sù-chiá ;  chhit ki teng-tâi ,  chiū-sī chhit ê kàu-hōe , 
