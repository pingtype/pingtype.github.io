1 Khui tē chhit ê ìn ê sî ,  thiⁿ-ni̍h chēng-chēng ,  iok-lio̍k pòaⁿ-tiám cheng kú , 2 Góa khòaⁿ-kìⁿ hiah ê khiā tī Siōng-tè ê bīn-chêng chhit ê thiⁿ-sài ;  koh ū chhit ki hō-thâu hō͘ in , 3 Iā ū chi̍t ê thiⁿ-sài lâi khiā tī chè-tôaⁿ piⁿ ,  the̍h kim hiuⁿ-lô͘ ; 4 ū chōe-chōe hiuⁿ hō͘ i ,  thang chham tī chèng sèng-tô͘ ê kî-tó ,  tī chō-ūi chêng ê kim-tôaⁿ-téng ,  Hiuⁿ-ian kap sèng-tô͘ ê kî-tó tùi thiⁿ-sài ê chhiú chhèng kàu Siōng-tè ê bīn-chêng , 5 Thiⁿ-sài the̍h hit ê hiuⁿ-lô͘ ,  chiong tôaⁿ-ni̍h ê hé tóe kàu móa ,  hiat tī tōe-ni̍h ;  chiū ū lûi tân ,  kap chiah ê siaⁿ ,  kap sih-nà ,  kap tōe-tāng , 6 Kia̍h chhit ki hō-thâu ê chhit ê thiⁿ-sài ,  chiū pī-pān beh pûn , 7 Thâu-chi̍t ê thiⁿ-sài pûn ,  chiū ū pha̍uh kap hé ēng huih saⁿ-chham hiat tī tōe-ni̍h ;  tōe saⁿ hūn ê chi̍t hūn sio-lio-khì ,  chhiū-ba̍k saⁿ hūn ê chi̍t hūn sio-lio-khì ,  it-chhè ê chhiⁿ chháu iā sio-lio-khì , 8 Tē jī ê thiⁿ-sài pûn ,  chiū ū chhin-chhiūⁿ hé teh sio ê tōa soaⁿ hiat-lo̍h hái ;  hái saⁿ hūn ê chi̍t hūn chiū pìⁿ-chòe huih ; 9 hái-lāi só͘ ū ê oa̍h-mi̍h saⁿ hūn sí chi̍t hūn ;  chûn-chiah iā saⁿ-hūn phòa chi̍t hūn , 10 Tē saⁿ ê thiⁿ-sài pûn ,  ū tōa lia̍p chhiⁿ teh to̍h chhin-chhiūⁿ hé-pé ,  tùi thiⁿ tūi-lo̍h-lâi ;  chiū tūi tī kang-hô saⁿ hūn ê chi̍t hūn ,  í-ki̍p tī chiah ê chúi-chôaⁿ ; 11 chhiⁿ ê miâ kiò chòe In-tîn ;  chúi saⁿ hūn ê chi̍t hūn pìⁿ-chòe in-tîn ;  lâng chōe-chōe in-ūi chiah ê chúi lâi sí ,  in-ūi i sī khó͘ , 12 Tē sì ê thiⁿ-sài pûn ,  ji̍t ê saⁿ hūn chi̍t ,  ge̍h ê saⁿ hūn chi̍t ,  chhiⁿ ê saⁿ hūn chi̍t ,  siū kong-kek ,  tì-kàu in saⁿ hūn ê chi̍t hūn pìⁿ-chòe àm ;  ji̍t-sî saⁿ hūn ê chi̍t hūn bô kng ;  mî-sî iā sī án-ni , 13 Góa koh khòaⁿ ,  chiū thiaⁿ-kìⁿ chi̍t chiah eng pe tī thiⁿ-tiong ,  tōa siaⁿ kóng ,  In-ūi kî-û hō-thâu ê siaⁿ ,  chiū-sī saⁿ ê thiⁿ-sài só͘ beh pûn ê ,  khiā-khí tōe-chiūⁿ ê lâng ū chai-ē ,  ū chai-ē ,  ū chai-ē , 
