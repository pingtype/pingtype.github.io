1 Chiah ê tāi-chì liáu-āu góa khòaⁿ-kìⁿ pa̍t ê thiⁿ-sài tùi thiⁿ lo̍h-lâi ,  ū tōa koân-pèng ;  tōe-chiūⁿ tùi i ê êng-kng lâi kng , 2 I tōa siaⁿ kiò kóng ,  Tōa ê Pa-pí-lûn tó-hoāi lah ,  tó-hoāi lah ;  taⁿ chiâⁿ-chòe kúi khiā-khí ê só͘-chāi ,  kap lóng-chóng ù-òe ê sîn ê kaⁿ-lô ,  í-ki̍p lóng-chóng bô chheng-khì khó-ò͘ⁿ ê chiáu ê chiáu-láng , 3 In-ūi bān pang tùi i îm-loān jiá-tio̍h siū-khì ê chiú lâi tó-hoāi ,  tōe-chiūⁿ chiah ê ông bat kap i kiâⁿ kan-îm ,  tōe-chiūⁿ chiah ê seng-lí lâng í-keng tùi i ê chhia-hôa kàu ke̍k ,  tì-kàu hó-gia̍h , 4 Góa koh thiaⁿ-kìⁿ tùi thiⁿ ū pa̍t ê siaⁿ kóng ,  Góa ê peh-sìⁿ ah ,  tio̍h tùi hia chhut-lâi ,  bián-tit ū hūn i ê chōe ,  iā bián-tit siū i ê chai-ē , 5 In-ūi i ê chōe tú thiⁿ ;  i ta̍k hō ê put-gī Siōng-tè kì-tit , 6 Tio̍h chiàu i khoán-thāi lâng ê lâi khoán-thāi i ;  chiàu i ê só͘ kiâⁿ ka-pē pò-èng i ;  tī i só͘ tiau-hô ê poe ,  taⁿ iā ka-pē tiau-hô lâi hō͘ i , 7 I bat cháiⁿ-iūⁿ êng-kng ka-kī lâi chhia-hôa ,  taⁿ hō͘ i kan-khó͘ pi-ai iā chiàu án-ni ,  In-ūi i sim-lāi kóng ,  Góa sī chē-teh chòe ông ,  pēng m̄ sī kóaⁿ-hū ,  koat-toàn bōe tú-tio̍h pi-ai , 8 Só͘-í chi̍t ji̍t ê tiong-kan i ê chai-ē lóng beh kàu ,  chiū-sī sí-bô ,  pi-ai ,  ki-hng ,  i iā beh hō͘ hé sio-lio-khì ,  in-ūi sím-phòaⁿ i ê Chú Siōng-tè chiū-sī tōa khùi-la̍t ê , 9 Tōe-chiūⁿ chiah ê ông pêng-sò͘ kap i kiâⁿ kan-îm lâi chhia-hôa ê ,  khòaⁿ-kìⁿ sio i ê ian ,  chiū ūi-tio̍h i pi-siong thî-khàu , 10 in-ūi kiaⁿ i ê kan-khó͘ chiū hn̄g-hn̄g khiā-teh kóng ,  Chhám ah ,  chhám ah ,  tōa siâⁿ Pa-pí-lûn ,  kian-kò͘ ê siâⁿ ah ,  in-ūi it-sî-kan lí ê sím-phòaⁿ kàu lah , 11 Tōe-chiūⁿ chiah ê seng-lí lâng iā ūi-tio̍h i pi-siong ai-chhám ,  in-ūi bô lâng koh bóe in ê hè , 12 chiū-sī kim ,  gûn ,  pó-chio̍h ,  chin-chu ,  iù-koah ,  chí-sek ,  si-tiû ,  chu-âng ,  chiah ê hè ;  kap ta̍k hō ê hiuⁿ-chhâ ,  ta̍k hō chhiūⁿ-gê ê khì-kū ,  ta̍k hō kùi-khì ê chhâ ,  tâng ,  thih ,  pe̍h-chio̍h ê khì-kū , 13 iā ū jio̍k-kùi ,  tō͘-khò͘ ,  hiuⁿ-liāu ,  hiuⁿ-iû ,  jú-hiuⁿ ,  chiú ,  iû ,  iù-mī ,  be̍h ,  gû ,  iûⁿ ,  bé ,  chhia ,  lô͘-po̍k ,  í-ki̍p lâng ê lêng-hûn , 14 Lí ê sim só͘ ì-ài ê ké-chí í-keng lī-khui lí ,  lí ê hó-chia̍h kap hó-khòaⁿ ê mi̍h lóng bô-khì ,  koat-toàn bô koh khòaⁿ-kìⁿ , 15 Chòe chiah ê mi̍h ê seng-lí lâng ,  tùi i tit-tio̍h hó-gia̍h ê ,  in-ūi kiaⁿ i ê kan-khó͘ beh hn̄g-hn̄g khiā , 16 pi-siong ai-chhám ,  kóng ,  Chhám ah ,  chhám ah ,  chit ê tōa siâⁿ ,  pêng-sò͘ chhēng iù-koah ,  chí-sek ,  chu-âng-sek ê saⁿ ,  ēng kim ,  pó-chio̍h ,  chin-chu chng-thāⁿ ê , 17 in-ūi it-sî-kan kàu hiah tōa ê hó-gia̍h pìⁿ chòe hong-hòe ,  Ta̍k ê tāi-kong ,  kap tah chûn khì ta̍k só͘-chāi ê ,  kap chúi-siú ,  liân tī hái-ni̍h thàn chia̍h ê ,  lóng hn̄g-hn̄g teh khiā , 18 khòaⁿ-kìⁿ sio i ê ian ,  chiū âu-kiò ,  kóng ,  Tá-lo̍h chi̍t ê siâⁿ chhin-chhiūⁿ chit ê tōa siâⁿ ah?19 Koh ēng tîn-ai sám thâu-khak ,  pi-siong ai-chhám âu-kiò ,  kóng ,  Chhám ah ,  chhám ah ,  chit ê tōa siâⁿ ,  hoān ū chûn tī hái-ni̍h ê lóng tùi i ê hong-sēng lâi tì-kàu hó-gia̍h ,  in-ūi it-sî-kan chiâⁿ-chòe hong-hòe , 20 Thiⁿ ah ,  chiah ê sèng-tô͘ kap sian-ti ah ,  lín thang in-ūi i lâi hoaⁿ-hí ;  in-ūi Siōng-tè chiong lín só͘ siū ê sím-phòaⁿ lâi sím-phòaⁿ i , 21 Ū chi̍t ê tōa khùi-la̍t ê thiⁿ-sài giâ chio̍h chhin-chhiūⁿ tōa ê chio̍h-bō ,  hiat i tī hái-ni̍h ,  kóng ,  Pa-pí-lûn tōa siâⁿ iā beh chhin-chhiūⁿ án-ni tōa-tîm siū hiat-lo̍h ,  koat-toàn bōe koh khòaⁿ-kìⁿ , 22 Tôaⁿ khîm ,  chok-ga̍k ,  pûn siau ,  pûn hō-thâu ê siaⁿ-im koat-toàn bô koh thiaⁿ-kìⁿ tī lí ê tiong-kan ;  ta̍k iūⁿ kang-gē ê sai-hū koat-toàn bô koh khòaⁿ-kìⁿ tī lí ê tiong-kan ,  oe bō ê siaⁿ koat-toàn bô koh thiaⁿ-kìⁿ tī lí ê tiong-kan ; 23 teng ê kng koat-toàn bô koh chiò tī lí ê tiong-kan ;  sin-kiáⁿ-sài kap sin-niû ê siaⁿ koat-toàn bô koh thiaⁿ-kìⁿ tī lí ê tiong-kan ,  In-ūi lí ê seng-lí lâng pêng-sò͘ chòe tōe-chiūⁿ ê chun-kùi ê ;  bān kok iā tùi lí ê siâ-su̍t lâi siū bê-he̍k , 24 Koh sian-ti kap sèng-tô͘ kap tōe-chiūⁿ it-chhè siū thâi ê lâng ê huih lóng tī chit ê siâⁿ chhē-tio̍h , 
