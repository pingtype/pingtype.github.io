1 Lí tio̍h siá phoe hō͘ tī Í-hut-só͘ ê kàu-hōe ê sù-chiá ,  kóng ; 	Chiàⁿ chhiú tháⁿ chhit lia̍p chhiⁿ ,  kiâⁿ tī chhit ki kim teng-tâi tiong ê ,  I ê ōe kóng:2 Góa chai lí ê só͘ kiâⁿ ,  kap lí ê tio̍h-bôa ,  thun-lún ;  hiah ê chòe pháiⁿ ê lâng ,  lí ia̍h bōe iông-ún i ;  hiah ê ka-kī kóng sī sù-tô͘ ,  kî-si̍t m̄ sī ê ,  lí bat chhì-giām in ,  chai in sī pe̍h-chha̍t ; 3 lí ia̍h ū thun-lún ,  bat ūi-tio̍h góa ê miâ jím-siū bô ià-siān , 4 Nā-sī góa ū só͘ chek-pī lí ê ,  chiū-sī lí í-keng lī-khui khí-thâu ê thiàⁿ , 5 Só͘-í tio̍h kì-tit lí tùi tá-lo̍h poa̍h-lo̍h lâi ;  tio̍h hoán-hóe ,  lâi kiâⁿ lí khí-thâu ê só͘ kiâⁿ ;  nā bô án-ni ,  lí nā m̄ hoán-hóe ,  góa beh kàu lí hia ,  sóa lí ê teng-tâi lī-khui i ê ūi , 6 Nā-sī lí iáu ū chi̍t hāng khó-chhú ,  chiū-sī góa só͘ oàn-hūn Nî-ko-lia̍p tóng ê só͘ kiâⁿ ,  lí ia̍h oàn-hūn i , 7 Ū hī-khang ê tio̍h thiaⁿ Sèng Sîn kā chiah ê kàu-hōe só͘ kóng ê ,  Tek-sèng ê lâng góa beh chiong Siōng-tè Lo̍k-hn̂g tiong oa̍h-miā chhiū ê ké-chí hō͘ i chia̍h , 8 Lí tio̍h siá phoe hō͘ tī Sū-múi-ná ê kàu-hōe ê sù-chiá ,  kóng ; 	Chòe khí-thâu kap lō͘-bé ê ,  bat sí lâi koh-oa̍h ê ,  I ê ōe kóng:9 Góa chai lí ê hoān-lān kap sòng-hiong ,  si̍t-chāi lí sī hó-gia̍h ;  hiah ê ka-kī kóng sī Iû-thài lâng ,  kî-si̍t m̄ sī ê ,  chiū-sī chòe Sat-tàn ê hōe ,  in ê pòng-to̍k góa ia̍h chai , 10 Bo̍h-tit kiaⁿ lí só͘ beh siū ê kan-khó͘ ;  lí khòaⁿ ,  Mô͘-kúi beh chiong lín tiong-kan kúi-nā lâng hiat-lo̍h kaⁿ ,  hō͘ lín tú-tio̍h chhì ,  lín beh siū hoān-lān cha̍p ji̍t ;  lí tio̍h chīn-tiong kàu sí ,  góa chiū beh ēng oa̍h-miā ê bián-liû siúⁿ-sù lí , 11 Ū hī-khang ê tio̍h thiaⁿ Sèng Sîn kā chiah ê kàu-hōe só͘ kóng ê ,  Tek-sèng ê lâng koat-toàn bô siū-tio̍h tē jī pái sí ê hāi , 12 Lí tio̍h siá phoe hō͘ tī Pia̍t-ka-mô͘ ê kàu-hōe ê sù-chiá ,  kóng ; 13 Hit ê ū siang-bīn lāi ê kiàm ê ,  I ê ōe kóng: Góa chai lí só͘ tòa ê ūi ,  chiū-sī Sat-tàn chō-ūi ê só͘-chāi ;  lí chhî-siú góa ê miâ ,  ia̍h bē bat m̄ jīn lí ê sìn góa ,  tī An-thê-phàⁿ ê ji̍t ,  i chiū-sī chòe góa ê kan-chèng ,  chīn-tiong tī góa ê ,  siū thâi tī lín tiong-kan ,  chiū-sī tī Sat-tàn só͘ tòa ê ūi , 14 Nā-sī góa ū kúi-nā hāng beh chek-pī lí ,  in-ūi tī lí hia ū lâng chhî-siú Pa-lân ê kàu ;  chá Pa-lân bat kà-sī Pa-le̍k ,  chiong that-gāi ê mi̍h hiat tī Í-sek-lia̍t kiáⁿ-sun ê bīn-chêng ;  hō͘ in chia̍h chè ngó͘-siōng ê mi̍h ,  sòa kiâⁿ kan-îm ; 15 chhin-chhiūⁿ án-ni ,  lí ia̍h iû-goân ū lâng chhî-siú Nî-ko-lia̍p tóng ê kàu , 16 Só͘-í tio̍h hoán-hóe ;  nā bô án-ni ,  chiū góa kín-kín kàu lí hia ,  beh ēng góa ê chhùi ê kiàm kap in kau-chiàn , 17 Ū hī-khang ê tio̍h thiaⁿ Sèng Sîn kā chiah ê kàu-hōe só͘ kóng ê ,  Tek-sèng ê lâng ,  góa beh ēng só͘ khǹg-ba̍t ê má-ná hō͘ i ,  koh ēng pe̍h ê chio̍h hō͘ i ,  chio̍h-téng khek sin ê miâ ,  siū ê lâng í-gōa ,  bô lâng bat i , 18 Lí tio̍h siá phoe hō͘ tī Chhui-ngá-chhui-lat ê kàu-hōe ê sù-chiá ,  kóng ; 	Siōng-tè ê Kiáⁿ ba̍k-chiu chhin-chhiūⁿ hé-iām ,  kha chhin-chhiūⁿ kng-liāng ê tâng ê ,  I ê ōe kóng:19 Góa chai lí ê só͘ kiâⁿ ,  lí ê thiàⁿ ,  kap sìn ,  kap ho̍k-sāi ,  kap thun-lún ;  koh lí lō͘-bé ê só͘ kiâⁿ ,  pí khí-thâu ê khah chōe , 20 Nā-sī góa ū só͘ chek-pī lí ê ,  chiū-sī lí iông-ún hit ê hū-jîn-lâng Iâ-sé-piat ,  ka-kī chheng chòe sian-ti ê ;  i kà-sī koh bê-he̍k góa chiah ê lô͘-po̍k kiâⁿ kan-îm ,  kap chia̍h chè ngó͘-siōng ê mi̍h , 21 Góa hō͘ i ū sî-chūn thang hoán-hóe ,  nā-sī i bô beh hoán-hóe ,  lī-khui i ê îm-hēng , 22 Góa beh hiat i tī bîn-chhn̂g ;  hiah ê kap i kiâⁿ îm ê ,  nā bô hoán-hóe lī-khui i ê só͘ chòe ,  góa ia̍h beh hiat in tī tōa hoān-lān , 23 Góa beh ēng sí bia̍t i ê kiáⁿ-jî ;  chiū chiah ê kàu-hōe lóng beh chai góa sī kàm-chhat lâng ê sim-tn̂g ê ,  ia̍h beh chiàu lín ta̍k lâng ê só͘ kiâⁿ lâi pò-èng lín , 24 Nā-sī lín tī Chhui-ngá-chhui-lat kî-û ê lâng ,  hoān-nā bô sêng-siū chit hō kà-sī ,  ia̍h m̄ bat in só͘ kóng Sat-tàn chhim-ò ê sū ,  góa kā lín kóng ,  Góa bô ēng pa̍t hō ê tàⁿ hō͘ lín taⁿ ; 25 to̍k-to̍k lín só͘ ū ê ,  tio̍h chhî-siú i kàu góa lâi , 26 Tek-sèng ê lâng ,  kap siú góa ê kiâⁿ-chòe kàu lō͘-bé ê ,  góa beh hō͘ i ū koân ,  tī-lí lia̍t-pang ; 27 i beh ēng thih-koáiⁿ koán-hat in ,  ná chún hûi ê khì-kū siū phah-chhùi ,  chhin-chhiūⁿ góa tùi góa ê Pē sêng-siū koân-pèng chi̍t iūⁿ , 28 Góa iā beh ēng khé-bêng chhiⁿ hō͘ i , 29 Ū hī-khang ê tio̍h thiaⁿ Sèng Sîn kā chiah ê kàu-hōe só͘ kóng ê , 
