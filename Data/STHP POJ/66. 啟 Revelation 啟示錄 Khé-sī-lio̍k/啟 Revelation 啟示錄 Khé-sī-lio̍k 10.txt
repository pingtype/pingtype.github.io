1 Góa koh khòaⁿ-kìⁿ pa̍t ê tōa khùi-la̍t ê thiⁿ-sài tùi thiⁿ kàng-lo̍h ,  chhēng hûn chòe saⁿ ,  thâu-khak téng ū khēng ,  i ê bīn chhin-chhiūⁿ ji̍t-thâu ,  kha chhin-chhiūⁿ hé-thiāu , 2 Chhiú tiong ū sòe-sòe kńg ê chheh ,  í-keng hian-khui ê ,  i chiàⁿ kha ta̍h tī hái-ni̍h ,  tò kha ta̍h tī tōe-ni̍h , 3 tōa siaⁿ âu-kiò ,  chhin-chhiūⁿ sai teh háu ,  i âu-kiò ê sî hit chhit ê lûi chiū chhut in ê siaⁿ , 4 Chhit ê lûi í-keng chhut siaⁿ ,  góa beh siá i ;  to̍k-to̍k thiaⁿ-kìⁿ tùi thiⁿ ū siaⁿ kóng ,  Chhit ê lûi só͘ kóng ê ,  lí tio̍h hong-ba̍t ,  bo̍h-tit siá i , 5 Góa só͘ khòaⁿ-kìⁿ khiā tī hái kap tōe-ni̍h ê thiⁿ-sài ,  kia̍h-khí i ê chiàⁿ chhiú ǹg thiⁿ , 6 kí chhòng-chō thiⁿ kap thiⁿ-ni̍h ê mi̍h ,  tōe kap tōe-ni̍h ê mi̍h ,  hái kap hái-ni̍h ê mi̍h ,  oa̍h kàu tāi-tāi bô kiông-chīn ê ,  lâi chiù-chōa kóng ,  í-āu bô koh ū sî-ji̍t ; 7 to̍k-to̍k tī tē chhit ê thiⁿ-sài chhut siaⁿ ê ji̍t ,  tng i beh pûn hō-thâu ê sî ,  Siōng-tè ê ò-biāu chiū chiâⁿ ,  chiàu I só͘ thoân hō͘ I ê lô͘-po̍k ,  hiah ê sian-ti ê hok-im , 8 Góa chêng só͘ thiaⁿ-kìⁿ tùi thiⁿ ê siaⁿ ,  taⁿ koh thiaⁿ-kìⁿ i tùi góa kóng ōe ,  kóng ,  Hit ê khiā tī hái kap tōe-ni̍h ê thiⁿ-sài ,  chhiú-tiong só͘ the̍h hian-khui ê chheh ,  lí tio̍h khì the̍h i , 9 Góa sûi-sî khì chiū-kūn hit ê thiⁿ-sài ,  kā i kóng tio̍h ēng hit kńg sòe-sòe ê chheh hō͘ góa ,  I chiū kā góa kóng ,  Lí the̍h-khì chia̍h i ;  i beh hō͘ lí ê pak-tó͘ khó͘ ,  tī lí ê chhùi-lāi beh tiⁿ chhin-chhiūⁿ bi̍t , 10 Góa chiū tùi hit ê thiⁿ-sài ê chhiú the̍h sòe kńg chheh lâi chia̍h i ;  tī góa chhùi-lāi kó-jiân tiⁿ chhin-chhiūⁿ bi̍t ;  í-keng thun-lo̍h-khì ,  góa ê pak-tó͘ chiū khó͘ , 11 In kā góa kóng ,  Lí tio̍h koh chhàm-gú lâi lūn-khí chōe-chōe peh-sìⁿ ,  chōe-chōe pang kok ,  chōe-chōe khiuⁿ-kháu ,  chōe-chōe kun-ông ê sū , 
