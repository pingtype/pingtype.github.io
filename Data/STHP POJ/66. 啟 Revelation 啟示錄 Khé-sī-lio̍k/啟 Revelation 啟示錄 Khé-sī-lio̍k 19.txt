1 Chiah ê tāi-chì liáu-āu ,  góa thiaⁿ-kìⁿ tī thiⁿ-ni̍h ū chhin-chhiūⁿ kui tōa tīn lâng ê tōa siaⁿ kóng ,  A-lī-lū-iâ ;  chín-kiù ,  êng-kng ,  koân-lêng lóng sī lán ê Siōng-tè ê ; 2 sī I ê sím-phòaⁿ chin-si̍t koh kong-gī ;  in-ūi I bat sím-phòaⁿ hit ê tōa îm-hū ,  chiū-sī ēng i ê îm-loān pāi-hoāi tōe-chiūⁿ ê ;  koh tùi i thó lâu I ê lô͘-po̍k ê huih ê chōe ,  lâi sin in ê oan , 3 In koh-chài kóng ,  A-lī-lū-iâ ,  Sio i ê ian chhèng chiūⁿ koâiⁿ ,  kàu tāi-tāi bô chīn , 4 Hit jī-cha̍p-sì ê tiúⁿ-ló kap sì ê oa̍h mi̍h phak-lo̍h kèng-pài chē tī chō-ūi ê Siōng-tè kóng ,  À-bēng ,  A-lī-lū-iâ , 5 Ū siaⁿ tùi chō-ūi chhut-lâi kóng ,  Hoān-nā lín chòe lán ê Siōng-tè ê lô͘-po̍k ,  lâi kèng-ùi I ê ,  bô lūn tōa sòe lóng tio̍h o-ló I , 6 Góa thiaⁿ-kìⁿ ū chhin-chhiūⁿ kui tōa tīn lâng ê siaⁿ ,  chhin-chhiūⁿ chōe-chōe tiâu chúi ê siaⁿ ,  chhin-chhiūⁿ lûi tōa tân ê siaⁿ ,  kóng ,  A-lī-lū-iâ ;  in-ūi Chú ,  lán ê Siōng-tè choân-lêng ê ,  chòe ông lah , 7 Lán tio̍h hoaⁿ-hoaⁿ hí-hí ,  chiong êng-kng kui hō͘ I ;  in-ūi Iûⁿ-ko hun-in ê kî í-keng kàu ,  I ê sin-niû í-keng ka-kī pī-pān hó lah , 8 Chiū ū hō͘ i chhēng kng-bêng chheng-khì ê iù-koah pò͘ ;  in-ūi iù-koah pò͘ sī sèng-tô͘ só͘ kiâⁿ ê gī , 9 Koh kā góa kóng ,  Lí tio̍h siá i ,  Kìⁿ-nā siū tiàu lâi hù Iûⁿ-ko ê hun-iân ê ,  ū hok-khì ,  Koh kā góa kóng ,  chiah-ê sī Siōng-tè chin-si̍t ê ōe , 10 Góa chiū phak tī i ê kha-chêng beh pài i ,  I kā góa kóng ,  Chhian-bān m̄ thang ;  góa kap lí í-ki̍p lí ê hiaⁿ-tī ū Iâ-so͘ ê kan-chèng ê ,  pîⁿ-pîⁿ sī chòe lô͘-po̍k ;  lí tio̍h pài Siōng-tè ;  in-ūi Iâ-so͘ ê kan-chèng chiū-sī sian-ti ê sîn , 11 Góa koh khòaⁿ-kìⁿ thiⁿ khui ,  chiū khòaⁿ-kìⁿ ū chi̍t chiah pe̍h bé ,  khiâ i ê chheng chòe Tiong-sìn Chin-si̍t ;  I ê sím-phòaⁿ kap kau-chiàn bô m̄ kong-gī , 12 I ê ba̍k-chiu sī hé-iām ;  thâu-khak téng tì chōe-chōe ông-bō ;  koh ū miâ siá-teh ,  tû-khì I pún-sin í-gōa bô lâng ōe bat , 13 I chhēng hiù huih ê saⁿ ;  I ê miâ chheng chòe Siōng-tè ê Tō , 14 Tī thiⁿ-ni̍h ê kun-peng khiâ pe̍h bé lâi tè I ,  lóng chhēng iù-koah ,  pe̍h koh chheng-khì , 15 Koh ū lāi kiàm tùi I ê chhùi chhut ,  thang ēng i lâi phah lia̍t-pang ;  I iā beh ēng thih-koáiⁿ tī-lí in ;  I iā beh ta̍h choân-lêng ê Siōng-tè tōa siū-khì ê chiú-khut , 16 Tī I ê saⁿ kap kha-thúi ū siá chi̍t ê miâ kóng ,  Bān ông ê Ông ,  bān chú ê Chú , 17 Góa koh khòaⁿ-kìⁿ chi̍t ê thiⁿ-sài khiā tī ji̍t-thâu ê tiong-ng ,  tōa siaⁿ âu-kiò ,  kā thiⁿ-tiong lóng-chóng ê pe-chiáu kóng , 18 Lâi chū-chi̍p hù Siōng-tè ê tōa iân-sia̍h ,  thang lâi chia̍h chiah ê ông ê bah ,  chhian-chóng ê bah ,  ióng-sū ê bah ,  bé kap khiâ bé ê lâng ê bah ,  hoān-nā chū-iû ê ,  chòe lô͘-po̍k ê ,  sī-sòe sī-tōa ê bah , 19 Góa koh khòaⁿ-kìⁿ siù kap tōe-chiūⁿ chiah ê ông kap in ê kun-peng lóng chū-chi̍p ,  beh kap khiâ bé ê í-ki̍p I ê kun-peng kau-chiàn , 20 Siù chiū siū lia̍h ,  hit ê ké ê sian-ti iā kap i tâng siū lia̍h ,  chiū-sī chêng bat tī siù ê bīn-chêng kiâⁿ sîn-jiah ,  lâi bê-he̍k hiah ê siū-tio̍h siù ê kì-hō ,  í-ki̍p pài siù ê siōng ê ,  chit nn̄g ê oa̍h-oa̍h hiat tī jiû-n̂g teh sio ê hé-ô͘ , 21 Kî-û-ê hō͘ hit ê khiâ-bé ê chhùi-lāi só͘ chhut ê kiàm thâi-sí in ,  Chèng chiáu lóng chia̍h in ê bah kàu pá , 
