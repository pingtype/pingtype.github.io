1 Iûⁿ-ko khui chhit ê ìn ê chi̍t ê ,  hit sî góa teh khòaⁿ ,  chiū thiaⁿ-kìⁿ sì ê oa̍h mi̍h ê chi̍t-ê ,  i ê siaⁿ chhin-chhiūⁿ lûi ,  kóng ,  Lâi ah , 2 Góa chiū khòaⁿ ,  ū pe̍h bé ,  khiâ i ê ū kia̍h keng ,  ia̍h ū bián-liû hō͘ i ;  i chiū chhut-khì tek-sèng ,  koh beh tek-sèng , 3 Khui tē jī ê ìn ê sî ,  góa thiaⁿ-kìⁿ tē jī ê oa̍h mi̍h kóng ,  Lâi ah , 4 Koh ū chi̍t chiah bé chhut lâi ,  sī chhiah ê ,  ū koân-pèng hō͘ hit ê khiâ bé ê ,  tùi tōe-chiūⁿ chhiúⁿ-toa̍t hô-pêng ,  hō͘ lâng saⁿ-thâi ;  koh ū chiong tōa ki to hō͘ i , 5 Khui tē saⁿ ê ìn ê sî ,  góa thiaⁿ-kìⁿ tē saⁿ ê oa̍h mi̍h kóng ,  Lâi ah ,  Góa chiū khòaⁿ ,  ū o͘ bé ,  khiâ i ê ,  chhiú kia̍h chhìn , 6 Góa thiaⁿ-kìⁿ sì ê oa̍h mi̍h ê tiong-kan chhin-chhiūⁿ ū siaⁿ kóng ,  Be̍h chi̍t chin chi̍t ê gûn-á ,  tōa-be̍h saⁿ chin iā chi̍t ê gûn-á ;  iû kap chiú m̄ thang phah pháiⁿ , 7 Khui tē sì ê ìn ê sî ,  góa thiaⁿ-kìⁿ tē sì ê oa̍h mi̍h ê siaⁿ kóng ,  Lâi ah , 8 Góa chiū khòaⁿ ,  ū hé-hu-sek ê bé ;  khiâ i ê ,  i ê miâ kiò chòe Sí ;  Im-hú tè i ê āu-bīn tâng kiâⁿ ;  ū koân-pèng hō͘ in ,  thang tī-lí tōe-chiūⁿ ê sì hūn chi̍t ;  ēng to-kiàm ,  ki-hng ,  un-e̍k ,  kap tōe-chiūⁿ ê iá-siù lâi bia̍t i , 9 Khui tē gō͘ ê ìn ê sî ,  góa khòaⁿ-kìⁿ chè-tôaⁿ ê ,  ū ūi-tio̍h Siōng-tè ê tō-lí ,  kap ūi-tio̍h in só͘ chip-siú ê kan-chèng ,  lâi siū thâi ê lâng ê lêng-hûn ; 10 tōa siaⁿ âu-kiò kóng ,  Sèng ,  koh chin ê Chú-cháiⁿ ah ,  lí bô sím-phòaⁿ tiàm tī tōe-chiūⁿ ê lâng ,  lâi sin goán lâu huih ê oan ,  beh kàu sím-mi̍h sî ah?11 Chiū ū pe̍h saⁿ hō͘ in ta̍k lâng ,  koh kā in kóng ,  tio̍h chhiáⁿ hioh tām-po̍h kú ,  thèng-hāu tâng chòe lô͘-po̍k ê kap hiaⁿ-tī ,  chiū-sī beh chhin-chhiūⁿ in siū thâi ê ,  siàu-gia̍h it-chīn móa , 12 Góa khòaⁿ I khui tē 6 ê ìn ê sî ,  tōe tōa tín-tāng ,  ji̍t pìⁿ o͘ chhin-chhiūⁿ mô͘-o͘-pò͘ ,  ge̍h kui-ê chhin-chhiūⁿ huih ; 13 thiⁿ chhiⁿ tūi-lo̍h tōe ,  chhin-chhiūⁿ bû-hoa-kó chhiū hō͘ tōa hong só͘ iô ,  lak bē se̍k ê ké-chí chi̍t iūⁿ , 14 Thiⁿ chiū tú-tio̍h chhian-sóa ,  chhin-chhiūⁿ chhat kńg-khí-lâi ;  soaⁿ kap hái-sū lóng cháu-choa̍h , 15 Tōe-chiūⁿ chiah ê ông ,  tāi-hu ,  chhian-chóng ,  pù lâng ,  béng lâng ,  í-ki̍p lóng-chóng chòe lô͘-po̍k ê ,  chū-iû ê ,  ka-kī bih tī soaⁿ-tōng soaⁿ-giâm , 16 Tùi soaⁿ kap giâm kóng ,  Teh tī goán ê téng-bīn ,  jia-khàm goán ,  thang siám-pī hit ê chē tī chō-ūi ê ê bīn ,  kap Iûⁿ-ko ê siū-khì , 17 In-ūi in siū-khì ê tōa ji̍t í-keng kàu lah ,  chī-chūi khiā ōe tiâu ah?
