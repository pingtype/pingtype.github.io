1 Góa koh khòaⁿ ,  khòaⁿ-kìⁿ Iûⁿ-ko khiā tī Sûn-soaⁿ ,  kap I tī-teh ê ,  ū cha̍p-sì-bān sì-chheng lâng ;  lóng ū Iûⁿ-ko ê miâ ,  kap I ê Pē ê miâ ,  siá tī in ê thâu-hia̍h , 2 Góa thiaⁿ-kìⁿ tùi thiⁿ ū siaⁿ ,  chhin-chhiūⁿ chōe-chōe tiâu chúi ê siaⁿ ,  ia̍h chhin-chhiūⁿ lûi tōa tân ê siaⁿ ;  koh góa só͘ thiaⁿ ê siaⁿ ,  ū chhin-chhiūⁿ tôaⁿ khîm ê teh tôaⁿ in ê khîm:3 in tī chō-ūi chêng ,  ia̍h tī sì ê oa̍h mi̍h kap tiúⁿ-ló ê bīn-chêng ,  só͘ gîm ê chhin-chhiūⁿ sin ê si ;  hit ê si bô lâng ōe ha̍k-si̍p ,  to̍k-to̍k tùi tōe-chiūⁿ siū bóe chhut ê cha̍p-sì-bān sì-chheng lâng ōe nā-tiāⁿ , 4 Chiah ê lâng sī m̄ bat bak-tio̍h lú-sek ê ,  sī cheng-kiat ê lâng ;  chiah ê lâng sī tè Iûⁿ-ko ,  bô lūn tá-lo̍h khì ;  chiah ê lâng sī tùi lâng ê tiong-kan siū bóe chhut ,  chòe khí-thâu se̍k ê ké-chí ,  hiàn hō͘ Siōng-tè kap Iûⁿ-ko ê , 5 In ê chhùi bô pe̍h-chha̍t ,  in sī bô hâ-chhû ê , 6 Góa koh khòaⁿ-kìⁿ pa̍t ê thiⁿ-sài ,  pe tī thiⁿ-tiong ;  ū éng-oán ê hok-im thang thoân hō͘ tiàm tī tōe-ni̍h ê lâng ;  ia̍h hō͘ ta̍k pang-kok ,  ta̍k chióng-cho̍k ,  ta̍k hō khiuⁿ-kháu ,  ta̍k iūⁿ peh-sìⁿ ; 7 i tōa siaⁿ kóng ,  Tio̍h kèng-ùi Siōng-tè ,  chiong êng-kng kui hō͘ I ,  in-ūi I sím-phòaⁿ ê sî kàu lah ;  ia̍h tio̍h pài hit ê chhòng-chō thiⁿ ,  tōe ,  hái ,  í-ki̍p chiah ê chúi-chôaⁿ ê , 8 Koh ū pa̍t ê thiⁿ-sài ,  sī tē jī ê ,  tè tī āu-bīn kóng ,  Tó-hoāi ah ,  tó-hoāi ah ,  tōa ê Pa-pí-lûn ,  chiū-sī hō͘ bān pang lim i îm-loān jiá-tio̍h siū-khì ê chiú ê , 9 Koh ū pa̍t ê thiⁿ-sài ,  tē saⁿ ê ,  tè in ,  tōa siaⁿ kóng ,  Nā ū pài siù kap i ê siōng ,  í-ki̍p siū khàm-ìn ê kì-hō tī thâu-hia̍h á-sī tī i ê chhiú-ni̍h ê , 10 i iā beh lim Siōng-tè tōa siū-khì ê chiú ,  chiū-sī bô thàu ê ,  thîn tī I siū-khì ê chiú-poe ;  koh beh tī sèng thiⁿ-sài ê bīn-chêng kap Iûⁿ-ko ê bīn-chêng siū-tio̍h hé kap jiû-n̂g ê khó͘-chhó͘ , 11 In siū khó͘-chhó͘ ê ian chhèng chiūⁿ koâiⁿ ,  tāi-tāi bô soah ,  Koh pài siù kap i ê siōng ,  í-ki̍p siū i ê miâ khàm-ìn ê kì-hō ê ,  ji̍t-mî bô thang tit-tio̍h an-hioh , 12 Sèng-tô͘ ê thun-lún sī chāi-tī chit-ê ;  che chiū-sī siú Siōng-tè ê kài kap siú Iâ-so͘ ê sìn ê , 13 Góa thiaⁿ-kìⁿ tùi thiⁿ ū siaⁿ kóng ,  Lí tio̍h siá i ,  Taⁿ í-āu tī Chú lâi sí ê sí-lâng ū hok-khì ;  Sèng Sîn kóng ,  Sī lah ,  hō͘ in soah in ê tio̍h-bôa lâi an-hioh ,  in só͘ chòe ê kang iā tè in , 14 Góa koh khòaⁿ ,  khòaⁿ-kìⁿ ū pe̍h ê hûn ,  ū chhin-chhiūⁿ Jîn-chú ê chē tī hûn ê téng-bīn ,  thâu-khak tì kim ê bián-liû ,  chhiú kia̍h lāi ê koeh-á , 15 Koh ū pa̍t ê thiⁿ-sài tùi tiān-ni̍h chhut-lâi ,  tùi hit ê chē tī hûn ê téng-bīn ê tōa siaⁿ kiò kóng ,  Tio̍h chhun-chhut lí ê koeh-á lâi koah ;  in-ūi siu-koah ê sî í-keng kàu ;  sī tōe-chiūⁿ ê ngó͘-kok í-keng se̍k lah , 16 Chē tī hûn-ni̍h ê chiū hiat I ê koeh-á tī tōe-ni̍h ;  tōe-chiūⁿ ê ngó͘-kok chiū siu-koah , 17 Koh ū pa̍t ê thiⁿ-sài tùi thiⁿ-ni̍h ê tiān chhut-lâi ,  i iā kia̍h lāi ê koeh-á , 18 Koh ū pa̍t ê thiⁿ-sài tùi chè-tôaⁿ chhut-lâi ,  chiū-sī ū koân thang tī-lí hé ê ,  tōa siaⁿ tùi kia̍h lāi koeh-á ê kiò kóng ,  Chhun-chhut lí lāi ê koeh-á ,  siu tōe-chiūⁿ kui kiû ê phû-tô ,  in-ūi phû-tô kàu-chúi lah , 19 Thiⁿ-sài chiū hiat i ê koeh-á tī tōe-ni̍h ,  lâi siu tōe-chiūⁿ ê phû-tô ,  hiat-lo̍h Siōng-tè tōa siū-khì ê chiú-khut , 20 Hit ê chiú-khut tī siâⁿ-gōa siū ta̍h ,  chiū ū huih tùi chiú-khut chhut ,  koâiⁿ kàu tú-tio̍h bé-kā-kiuⁿ ,  hn̄g iok-lio̍k la̍k-pah lí , 
