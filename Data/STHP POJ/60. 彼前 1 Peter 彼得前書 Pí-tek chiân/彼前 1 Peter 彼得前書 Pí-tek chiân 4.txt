1 Taⁿ Ki-tok kì-jiân tī jio̍k-thé siū khó͘ ,  chiū lín iā tio̍h ēng chit hō sim-chì chòe chiàn-khì ;  in-ūi í-keng tī jio̍k-thé siū khó͘ ê ,  ū kap chōe soah ; 2 tì-kàu lín chit tia̍p í-āu ,  tī jio̍k-thé iáu oa̍h ê sî-ji̍t ,  bô thàn lâng ê su-io̍k ,  sī thàn Siōng-tè ê chí-ì , 3 In-ūi í-chêng ê ji̍t ,  lín thàn gōa-pang lâng ê ì-ài ,  kiâⁿ tī siâ-îm ,  su-io̍k ,  chiú-chùi ,  hòng-chhiòng ,  iàn-lo̍k ,  kap chiah ê ge̍k-hoat pài ngó͘-siōng ê sū ,  sî í-keng kàu-gia̍h lah ; 4 taⁿ lín m̄ kap in cháu kàu tī pîⁿ-pîⁿ hòng-tōng ê ke̍k-thâu ,  in chiū ūi-tio̍h án-ni kî-koài lâi húi-pòng:5 in beh tùi hit ê piān-piān beh sím-phòaⁿ oa̍h-lâng sí-lâng ê Chú lâi ka-kī pâi-lia̍t , 6 In-ūi hok-im iā bat thoân hō͘ sí-lâng ,  sī beh hō͘ in tī jio̍k-thé chiàu lâng siū sím-phòaⁿ ,  tī sîn chiàu Siōng-tè ōe oa̍h , 7 Nā-sī bān sū ê kiat-kio̍k kūn lah ;  só͘-í tio̍h chū-chāi ,  chiat-chè lâi kî-tó ; 8 tē it iàu-kín tāi-ke tio̍h chhiat-chhiat saⁿ-thiàⁿ ; 9 in-ūi thiàⁿ sī jia-khàm chōe-chōe chē-kòa ;  tāi-ke saⁿ chiap-thāi ,  bo̍h-tit nga̍uh-nga̍uh liām ; 10 ta̍k lâng chiàu só͘ siū ê un-sù saⁿ ho̍k-sāi ,  chòe Siōng-tè pah-poaⁿ un-tián ê koán-ke ; 11 nā ū soan-káng ê ,  tio̍h chhin-chhiūⁿ soan-káng Siōng-tè ê chiàu-bēng ;  ū saⁿ ho̍k-sāi ê ,  tio̍h chhin-chhiūⁿ ēng Siōng-tè só͘ siúⁿ-sù ê la̍t: hō͘ Siōng-tè tùi Iâ-so͘ Ki-tok tī bān sū ōe tit-tio̍h êng-kng ;  I ū êng-kng ,  ū koân-lêng ,  kàu tāi-tāi bô soah ,  À-bēng , 12 Só͘ thiàⁿ ê hiaⁿ-tī ah ,  tī lín tiong-kan só͘ ū chhin-chhiūⁿ hé ê chhì-liān ,  m̄ thang kî-koài i ,  ná chhin-chhiūⁿ tú-tio̍h hui-siông ê sū:13 to̍k-to̍k tio̍h in-ūi ū hūn tī Ki-tok ê kan-khó͘ ,  lâi hoaⁿ-hí ;  hō͘ lín iā tī I êng-kng hián-hiān ê sî hoaⁿ-hí khoài-lo̍k , 14 Lín ūi-tio̍h Ki-tok ê miâ hō͘ lâng mē ,  ū hok-khì ;  in-ūi êng-kng ê sîn chiū-sī Siōng-tè ê Sîn ,  an-hioh tī lín , 15 In-ūi lín tiong-kan m̄ thang ū lâng ūi-tio̍h chòe hiong-siú ,  chòe chha̍t ,  kiâⁿ pháiⁿ ,  á-sī in-ūi chhap pa̍t lâng ê sū ,  lâi siū-khó͘:16 chóng-sī lâng nā ūi-tio̍h sī Ki-tok-tô͘ lâi siū khó͘ ,  chiū bo̍h-tit kiàn-siàu ,  tio̍h tī chit ê miâ kui êng-kng Siōng-tè , 17 In-ūi sî kàu lah ,  sím-phòaⁿ tùi Siōng-tè ê ke tāi-seng ;  nā sī tùi lán khí-thâu ,  chiū hiah ê m̄ sìn-thàn Siōng-tè hok-im ê lâng ,  in ê kiat-kio̍k beh cháiⁿ-iūⁿ ah!18 Gī ê lâng nā lím-lím tit kiù ,  chiū bô kèng-khiân ê ,  kap ū chōe ê lâng ,  beh khiā tī sím-mi̍h só͘-chāi ah?19 Só͘-í chiàu Siōng-tè ê chí-ì siū khó͘ ê ,  tio̍h ēng hó phín-hēng ,  chiong in ê lêng-hûn kau-tāi sìn-si̍t chō-hòa ê Chú , 
