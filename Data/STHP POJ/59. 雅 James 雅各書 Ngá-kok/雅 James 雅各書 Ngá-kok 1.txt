1 Siōng-tè kap Chú Iâ-so͘ Ki-tok ê lô͘-po̍k ,  Ngá-kok chhéng-an cha̍p-jī chi-phài sì-sòaⁿ khiā-khí ê , 2 Góa ê hiaⁿ-tī ah ,  lín hām-lo̍h tī chōe-chōe iūⁿ ê chhì-liān ,  tio̍h lóng lia̍h chòe hoaⁿ-hí , 3 in-ūi chai lín sìn ê keng-giām ōe siⁿ-chhut thun-lún , 4 To̍k-to̍k thun-lún tio̍h hō͘ i kàu sêng-kong ,  hō͘ lín oân-choân chiâu-pī ,  bô só͘ khiàm-kheh , 5 Lín tiong-kan nā ū lâng khiàm-kheh tì-hūi ,  tio̍h tùi hit ê pe̍h-pe̍h hō͘ chèng lâng ,  iā bô hiâm lâng ,  ê Siōng-tè kî-kiû ,  chiū beh hō͘ i , 6 To̍k-to̍k tio̍h ēng sìn lâi kiû ,  lóng bô giâu-gî ;  in-ūi giâu-gî ê lâng phì-jū chhin-chhiūⁿ hái-éng hō͘ hong phah ,  lâi khí-lo̍h , 7 Hit hō lâng bián phah-sǹg tùi Chú ū thang tit-tio̍h sím-mi̍h ; 8 nn̄g iūⁿ sim ê lâng ,  tī só͘ kiâⁿ it-chhè ê lō͘ bô tēng-chún , 9 Pi-bî ê hiaⁿ-tī tio̍h tùi i ê ko-seng lâi khoa-kháu ; 10 hó-gia̍h ê tùi i ê pi-bî iā tio̍h án-ni ;  in-ūi i beh kè-khì chhin-chhiūⁿ chháu ê hoe , 11 In-ūi ji̍t chhut kap sio ê hong ,  hō͘ hit ê chháu ta ,  hoe siā ,  i ê súi chiū bô-khì ;  hó-gia̍h lâng tī i ê só͘ kiâⁿ iā beh án-ni soe-thè , 12 Tú-tio̍h chhì lâi jím-siū ê lâng ū hok-khì ,  in-ūi kì-jiân keng-kè chhì-giām beh tit-tio̍h oa̍h-miā ê bián-liû ,  chiū-sī Chú só͘ èng-ún hō͘ thiàⁿ I ê lâng ê , 13 Tú-tio̍h chhì ê lâng bo̍h-tit kóng ,  Góa sī hō͘ Siōng-tè só͘ chhì ;  in-ūi Siōng-tè bô hō͘ pháiⁿ só͘ chhì ,  I ka-kī iā bô chhì lâng , 14 To̍k-to̍k ta̍k lâng tú-tio̍h chhì ,  lóng sī hō͘ ka-kī su-io̍k só͘ bê só͘ tiò , 15 Su-io̍k í-keng hoâi-īn ,  chiū siⁿ chōe-ok ,  chōe-ok í-keng tióng-sêng ,  chiū siⁿ chhut sí-bô , 16 Góa só͘ thiàⁿ ê hiaⁿ-tī ah ,  bo̍h-tit chhò -gō͘ , 17 Kìⁿ-nā hó ê siúⁿ-sù ,  kap oân-choân ê un-sù ,  lóng sī tùi téng-bīn ,  tùi chèng hāng kng ê Pē lo̍h-lâi ,  I bô piàn-ōaⁿ ,  iā bô tńg-se̍h ê iáⁿ , 18 I chiàu ka-kī ê ì-sù bat ēng chin-lí ê tō siⁿ lán ,  beh hō͘ lán tī I só͘ chō ê ê tiong-kan ,  chòe chhin-chhiūⁿ thâu-chúi ê ké-chí , 19 Góa só͘ thiàⁿ ê hiaⁿ-tī ah ,  lín chai chit-ê ,  Nā-sī ta̍k lâng lūn-kàu thiaⁿ tio̍h kín ,  kóng ōe tio̍h bān ,  siū-khì iā tio̍h bān , 20 In-ūi lâng ê siū-khì bô chiâⁿ Siōng-tè ê gī , 21 Só͘-í lín tû-khì lóng-chóng am-cham ,  kap kè-gia̍h ê ok-to̍k ,  tio̍h ēng un-jiû lâi chiap-la̍p só͘ chèng tī lāi-bīn ê tō-lí ,  chiū-sī ōe kiù lín ê lêng-hûn ê , 22 Lín tio̍h chòe kiâⁿ tō-lí ê ,  m̄ sī kan-ta thiaⁿ ê ,  lâi ka-kī phiàn , 23 In-ūi thiaⁿ tō-lí ,  nā bô kiâⁿ ê ,  phì-jū chhin-chhiūⁿ lâng tī kiàⁿ-ni̍h siông-sè khòaⁿ i pún-jiân ê bīn ; 24 Khòaⁿ kè-liáu chiū chòe i khì ,  liâm-piⁿ bōe kì-tit i siⁿ-chòe sím-mi̍h khoán , 25 Nā-sī lâng chù-sîn tī hit ê chiâu-chn̂g ê lu̍t-hoat ,  chiū-sī hō͘ lâng chū-iû ê ,  iā tn̂g-tn̂g tòa tī hit-ê ,  m̄ sī thiaⁿ-liáu bōe kì-tit ê ,  sī si̍t-chāi teh ēng kang ê ,  chit hō lâng tī i ê só͘ chòe beh ū hok-khì , 26 Nā ū lâng lia̍h ka-kī chòe kèng-khiân ,  iā bô iok-sok i ê chi̍h ,  chiū-sī phiàn i ka-kī ê sim ,  chit hō lâng ê kèng-khiân sī khang-khang , 27 To̍k-to̍k koàn-kò͘ ko͘-jî kóaⁿ-hū tī in ê hoān-lān tiong ,  koh ka-kī siú ,  bô hō͘ sè-sio̍k bak-tio̍h ,  che tī Pē Siōng-tè ê bīn-chêng chiū-sī chòe chheng-khì bô lâ-sâm ê kèng-khiân , 
