1 Taⁿ ,  lín pù lâng ,  tio̍h ūi-tio̍h beh kàu tī lín ê khó͘-lān lâi thî-khàu âu-kiò , 2 Lín ê chîⁿ-châi í-keng pāi-hoāi ,  lín ê i-chiûⁿ tio̍h chiù thâng , 3 Lín ê kim-gûn siⁿ sian ,  hit ê sian beh chòe kan-chèng lâi kong-kek lín ,  iā beh chia̍h lín ê bah chhin-chhiūⁿ hé sio ,  Lín tī chiah ê lō͘-bé ji̍t í-keng chek-chū châi-pó , 4 Lí khòaⁿ ,  siu-koah lín ê hn̂g ê ê kang-chîⁿ ,  lín só͘ m̄ hō͘ in lâi khek-khui lâng ê ,  ū siaⁿ teh âu-kiò ;  koh siu-koah ê lâng chiah ê ai-oàn ê siaⁿ thàu ji̍p Bān-kun ê Chú ê hī-khang , 5 Lín tī tōe-chiūⁿ bat iàn-lo̍k chhia-chhí ,  iúⁿ lín ê sim tī sat-lio̍k ê ji̍t , 6 Hit ê gī lâng lín bat tēng i ê chōe lâi thâi-sí i ;  i iā bô tí-te̍k lín , 7 Hiaⁿ-tī ah ,  só͘ -í lín tio̍h siông-siông thun-lún ,  kàu tī Chú ê kàng-lo̍h ,  Lí khòaⁿ ,  choh-sit lâng thèng-hāu tōe-chiūⁿ pó-pòe ê thó͘-sán ,  siông-siông thun-lún teh thèng-hāu i ,  kàu tit-tio̍h chhiu-lîm chhun-hō͘ , 8 Lín iā tio̍h siông-siông thun-lún ,  kian-kò͘ lín ê sim ,  in-ūi Chú ê kàng-lîm kūn lah , 9 Hiaⁿ-tī ah ,  bo̍h-tit saⁿ oàn-tò͘ ,  bián-tit lín siū sím-phòaⁿ ;  lí khòaⁿ ,  sím-phòaⁿ-si í-keng khiā tī mn̂g-kháu , 10 Hiaⁿ-tī ah ,  hiah ê thok Chú ê miâ lâi kóng ê sian-ti ,  lín tio̍h chhú in chòe siū hoān-lān thun-lún ê bô͘-iūⁿ , 11 Hiah ê bat thun-lún ê lâng ,  lán kóng in ū hok-khì ,  Lín bat thiaⁿ-kìⁿ Iok-pek ê thun-lún ,  koh khòaⁿ Chú kàu bé cháiⁿ-iūⁿ ,  chiū-sī Chú móa-pak ê chû-pi kap lîn-bín , 12 To̍k-to̍k ,  góa ê hiaⁿ-tī ah ,  tē it iàu-kín ,  bo̍h-tit chiù-chōa ;  bo̍h-tit kí thiⁿ ,  á-sī tōe ,  á-sī pa̍t hāng mi̍h ,  lâi chiù-chōa ,  Lín ê Sī tio̍h chòe Sī ,  M̄-sī ,  chòe M̄-sī ,  bián-tit lín tú-tio̍h gí-chōe , 13 Lín tiong-kan ū lâng siū khó͘ mah? i tio̍h kî-tó ,  Ū lâng hoaⁿ-hí bô? i tio̍h gîm si , 14 Ū lâng phòa-pīⁿ bô? i tio̍h kiò kàu-hōe ê tiúⁿ-ló ,  tī Chú ê miâ ēng iû boah i ,  kūn-óa i lâi kî-tó , 15 Ū sìn ê kî-tó beh kiù phòa-pīⁿ ê lâng ,  Chú beh hō͘ i khí-lâi: i nā ū chōe ,  beh sià-bián i , 16 Lín tio̍h saⁿ-tùi jīn chōe ,  saⁿ-thòe kî-tó ,  thang tit-tio̍h i-hó ,  Gī-lâng ê kî-tó ,  i ê le̍k-liōng ū tōa kong-hāu , 17 Í-lī-a sī kap lán tâng chêng ê lâng ,  i chhiat-chhiat kiû bo̍h-tit lo̍h hō͘ ,  chiū bô lo̍h hō͘ tī tōe-ni̍h le̍k-kè saⁿ nî koh la̍k ge̍h ji̍t , 18 I koh kî-tó ,  thiⁿ chiū lo̍h hō͘ ,  tōe chiū chhut thó͘-sán , 19 Góa ê hiaⁿ-tī ah ,  lín tiong-kan nā ū sit-bê chin-lí ê  ,  ū lâng hō͘ i oa̍t-tńg , 20 thang chai hō͘ chi̍t ê chōe-jîn tùi bê-lō͘ tò-tńg ê , ōe kiù i ê lêng-hûn chhut sí , koh ōe jia-khàm chōe-chōe chē-kòa , 
