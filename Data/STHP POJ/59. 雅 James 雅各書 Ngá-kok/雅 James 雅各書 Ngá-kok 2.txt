1 Góa ê hiaⁿ-tī ah ,  lín siú lán ê Chú Iâ-so͘ Ki-tok êng-kng ê Chú ê sìn ,  m̄ thang ēng gōa-māu chhú lâng , 2 Nā ū lâng kòa kim chhiú-chí ,  chhēng súi saⁿ ,  ji̍p lín ê hōe-tn̂g ,  iā ū sòng-hiong lâng chhēng phòa-nōa ê saⁿ pîⁿ-pîⁿ ji̍p , 3 lín chiū khòaⁿ chhēng súi saⁿ ê ,  kā i kóng ,  Lí chē chit ê téng ūi ;  iā kā sòng-hiong ê kóng ,  Lí khiā hit ūi ,  á-sī chē góa ê kha-ta̍h-í ē ; 4 che kiám m̄ sī sim-lāi ū cheng-choa̍h ,  ēng pháiⁿ liām-thâu lâi hun-piat mah?5 Góa só͘ thiàⁿ ê hiaⁿ-tī ,  tio̍h thiaⁿ ah ;  Siōng-tè kiám m̄ sī kéng sè-kan sòng-hiong ê ,  hō͘ in tī sìn chòe hó-gia̍h ,  lâi sêng-chiap I só͘ èng-ún beh hō͘ thiàⁿ I ê lâng ê kok mah?6 Nā-sī lín chiū lêng-jio̍k sòng-hiong lâng ,  Pù lâng kiám m̄ sī hia̍p-chè lín ,  ka-kī thoa lín kàu sím-phòaⁿ thiaⁿ?7 Kiám m̄ sī pòng-to̍k lín só͘ hō͘ lâng kiò chun-kùi ê miâ mah?8 Chiàu sèng-keng só͘ kì-chài ,  Tio̍h thiàⁿ chhù-piⁿ chhin-chhiūⁿ ka-kī ,  lín nā siú chit ê chì hó ê hoat kàu chīn ,  chiah sī hó , 9 To̍k-to̍k lín nā ēng gōa-māu chhú lâng ,  chiū hoān chōe ,  hō͘ lu̍t-hoat tēng chòe hoān-hoat ê , 10 In-ūi kìⁿ-nā choân siú lu̍t-hoat ,  iā tùi chi̍t tiâu poa̍h-tó ,  chiū-sī hoān-tio̍h chèng tiâu , 11 In-ūi kóng ,  Bo̍h-tit kan-îm ê ,  iā kóng ,  Bo̍h-tit thâi lâng ,  Nā lín bô kan-îm iā ū thâi lâng ,  sī chòe hoān-tio̍h lu̍t-hoat ê lâng , 12 Lín kì-jiân beh chiàu hō͘ lâng chū-iû ê lu̍t-hoat siū sím-phòaⁿ ,  chiū tio̍h chiàu án-ni kóng ,  chiàu án-ni kiâⁿ , 13 In-ūi lâng bô lîn-bín lâng ,  tng sím-phòaⁿ iā bô tit-tio̍h lîn-bín ;  lîn-bín iâⁿ-kè sím-phòaⁿ lâi khoa-kháu , 14 Góa ê hiaⁿ-tī ah ,  lâng kóng ū sìn ,  iā bô kiâⁿ ,  ū sím-mi̍h lī-ek? Chit hō sìn ōe kiù i mah?15 Nā ū hiaⁿ-tī á-sī chí-bē bô thang chhēng bô thang chia̍h , 16 lín tiong-kan ū lâng kā in kóng ,  Thang an-jiân khì ,  goān lín chhēng-sio chia̍h-pá ,  iā kèng-jiân bô ēng sin-khu só͘ khiàm-ēng ê hō͘ in ,  ū sím-mi̍h lī-ek?17 Án-ni ,  sìn nā bô kiâⁿ ,  chiū ka-kī sī sí , 18 Beh ū lâng kóng ,  Lí ū sìn ,  góa ū kiâⁿ ;  lí bô ēng kiâⁿ tio̍h hō͘ góa khòaⁿ lí ê sìn ,  góa chiū tùi góa ê kiâⁿ hō͘ lí khòaⁿ góa ê sìn , 19 Lí sìn Siōng-tè chí ū chi̍t ê ;  che sī hó ;  hiah ê kúi iā sìn ,  lâi ngia̍uh-ngia̍uh-chhoah , 20 Hong-hàm ê lâng ah ,  bô ū kiâⁿ ê sìn chiū-sī khang-khang ,  lí ài chai mah?21 Lán ê chó͘ A-pek-la̍h-hán hiàn i ê kiáⁿ Í-sat tī tôaⁿ-téng ,  kiám m̄ sī tùi só͘ kiâⁿ lâi tit-tio̍h chheng-chòe-gī mah?22 Khó-kiàn sìn kap i ê kiâⁿ pîⁿ-pîⁿ chìn-hêng ,  koh sìn tùi kiâⁿ lâi tit-tio̍h oân-choân , 23 Chiū èng-giām sèng-keng só͘ kóng ,  A-pek-la̍h-hán sìn Siōng-tè ,  chiū kā i sǹg chòe gī ;  i koh tit-tio̍h chheng chòe Siōng-tè ê pêng-iú , 24 Tùi án-ni khòaⁿ ,  lâng tit-tio̍h chheng-chòe-gī sī tùi só͘ kiâⁿ ,  m̄ sī kan-ta tùi sìn , 25 Chhiong-ki Lat-ha̍p chiap-la̍p sù-chiá ,  hō͘ in tùi pa̍t tiâu lō͘ chhut ,  kiám m̄ sī iû-goân tùi só͘ kiâⁿ lâi tit-tio̍h chheng-chòe-gī?26 In-ūi chhin-chhiūⁿ seng-khu ,  nā bô sîn ,  chiū sī sí ,  sìn bô kiâⁿ iā sī sí , 
