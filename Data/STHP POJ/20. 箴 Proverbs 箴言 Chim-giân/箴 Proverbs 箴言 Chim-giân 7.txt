1 Góa ê kiáⁿ ,  lí tio̍h pó-siú góa ê ōe ,  Sim-lāi khǹg góa ê bēng-lēng , 2 Pó-siú góa ê bēng-lēng chiū tit-tio̍h oa̍h ;  Pó-siú góa ê kà-sī ,  chhin-chhiūⁿ pó-siú ba̍k-chiu-jîn , 3 Pa̍k tī lí ê chńg-thâu-á ,  Khek tī lí ê sim-pi , 4 Tio̍h tùi tì-hūi kóng ,  Lí sī góa ê chí-bē ,  Tio̍h kiò chhang-miâ chòe lí ê chhin-lâng , 5 I ōe pó-hō͘ lí siám-pī îm-hū ,  Siám-pī kóng thiám-mī ōe ê kī-lú , 6 Góa bat khiā tī góa ê chhù ê thang-á ,  Tùi góa ê thang-á-chí khòaⁿ chhut-khì , 7 Khòaⁿ-kìⁿ gû-gōng lâng ê lāi-bīn ,  hāu-siⁿ-ke ê tiong-kan ,  Bêng-bêng khòaⁿ-kìⁿ ū chi̍t-ê bû-ti ê siàu-liân lâng , 8 Tùi ke-lō͘ keng-kè ,  kūn îm-hū ê chhù-kak ,  Kiâⁿ hit-tiâu thàu-kàu i ê chhù ê lō͘ ; 9 Tī hông-hun ,  tī ê-hng ,  Tī mî--sî ê o͘-àm , 10 Khòaⁿ ah ,  ū chi̍t ê hū-jîn-lâng tú-tio̍h i ,  Sī kī-lú ê táⁿ-pān ,  ū káu-koài ê sim-su , 11 Chit ê hū-jîn-lâng gâu-jióng ,  bô siū iok-sok ;  I ê kha bô tòa chhù , 12 Ū-sî tī ke-lō͘--nih ,  ū-sî tī khui-khoah ê só͘-chāi ;  Ū-sî tī ta̍k ê hāng-kháu teh tng-tán , 13 Khîⁿ hit ê siàu-liân lâng ,  kap i chim-chhùi ;  Bô kiàn-siàu ê bīn-sek ,  tùi i kóng , 14 Góa chia ū pêng-an-chè ;  Kin-á-ji̍t ū siā góa ê goān , 15 Só͘-í góa chhut-lâi ngiâ-chih lí ,  Khún-chhiat chhē-kìⁿ lí ê bīn ,  tú-hó tú-tio̍h lí , 16 Góa í-keng ēng siù-hoe ê thán-á ,  Kap Ai-ki̍p ê sòaⁿ só͘ chit ū hoe-chōa ê pò͘ ,  chhu tī góa ê bîn-chhn̂g , 17 Góa koh ēng bu̍t-io̍h ,  tîm-hiuⁿ ,  jio̍k-kùi ,  Hiù góa ê chhn̂g , 18 Lâi ah ,  lán thang hióng-siū ài-chêng kàu móa-ì ,  ti̍t-kàu thiⁿ-kng ,  Lán thang saⁿ-kap loân-ài khoài-lo̍k , 19 In-ūi ta-po͘-lâng bô tī chhù--ni̍h ,  Chhut-khì kiâⁿ hn̄g-lō͘ , 20 I chhiú tòa gûn-tē ;  Kàu ge̍h-îⁿ chiah tò-lâi , 21 Îm-hū ēng chōe-chōe kî-khiáu ê ōe ín-iú i ,  Ēng thiám-mī ê chhùi pek i saⁿ-kap khì , 22 I liâm-piⁿ tè i khì ,  Chhin-chhiūⁿ gû khan khì thâi ;  Koh chhin-chhiūⁿ gōng-lâng tòa só-liān ,  khì siū hêng-hoa̍t , 23 Kàu chìⁿ siā-ji̍p i ê koaⁿ ,  Chhin-chhiūⁿ chiáu-á kín-kín ji̍p lô-bāng ,  Iā m̄-chai che sī koan-hē i ê sìⁿ-miā , 24 Chiah ê kiáⁿ ah ,  taⁿ tio̍h thiaⁿ-thàn góa ,  Liû-sim thiaⁿ góa só͘ kóng ê ōe , 25 Lí ê sim m̄-thang ì-hiòng i ê lō͘ ,  M̄-thang bê tī i ê lō͘ , 26 In-ūi i hō͘ chōe-chōe lâng siū-siong tó--lo̍h-khì ;  Koh chin-chōe lâng hō͘ i thâi-sí , 27 I ê chhù sī chòe im-hú ê lō͘ ,  Chhōa kàu sí-bô ê chhù-the̍h , 
