1 Só͘-lô-bûn ê chim-giân ,  Tì-hūi ê kiáⁿ hō͘ lāu-pē hoaⁿ-hí ;  Gû-gōng ê kiáⁿ hō͘ lāu-bú iu-būn , 2 Put-gī ê chîⁿ lóng bô lī-ek ;  Chí-ū kong-gī ōe kiù lâng thoat-lī sí-bô , 3 Iâ-hô-hoa bô hō͘ gī-lâng tú-tio̍h iau-gō ;  Pháiⁿ-lâng só͘ him-bō͘-ê ,  I bô hō͘ i chiâⁿ , 4 Chhiú pîn-tōaⁿ-ê ,  beh tú-tio̍h sòng-hiong ;  Chhiú kut-la̍t-ê ,  beh tit-tio̍h hó-gia̍h , 5 Hē-thiⁿ chek-chū-ê ,  sī tì-hūi ê kiáⁿ ;  Siu-koah ê sî ài-khùn--ê ,  sī sià-pāi ê kiáⁿ , 6 Hok-khì lîm-kàu gī-lâng ê thâu-khak ;  Kiông-pō jia-iám pháiⁿ-lâng ê chhùi , 7 Gī-lâng ê kì-liām siū o-ló ;  Pháiⁿ-lâng ê miâ tek-khak chhàu , 8 Sim-lāi tì-hūi-ê ,  beh thiaⁿ-siū bēng-lēng ,  Chhùi kóng gōng-ōe-ê ,  beh sit-pāi , 9 Kiâⁿ chèng-ti̍t lō͘--ê ,  kiâⁿ-ta̍h an-ún ;  Thàn oan-khiau lō͘--ê ,  beh lō͘-hiān , 10 Nih-ba̍k hōe-ì--ê ,  hō͘ lâng iu-būn ;  Chhùi kóng gōng-ōe--ê ,  beh sit-pāi , 11 Gī-lâng ê chhùi sī oa̍h-miā ê chúi-chôaⁿ ;  Kiông-pō jia-iám pháiⁿ-lâng ê chhùi , 12 Oàn-hūn ōe jiá-khí saⁿ-chiⁿ ;  Jîn-ài ōe jia-khàm lóng-chóng ê kè-sit , 13 Tī bêng-lí ê lâng chhùi-lāi chhē-tio̍h tì-hūi ;  Bû-ti ê lâng ê ka-chiah ū koáiⁿ-á piān-piān , 14 Tì-hūi ê lâng chek-chū kiàn-sek ;  Gōng-lâng ê chhùi beh khoài-khoài sit-pāi , 15 Hó-gia̍h lâng ê châi-bu̍t sī i kian-kò͘ ê siâⁿ ;  Sòng-hiong lâng ê khiàm-kheh sī i sit-pāi ê in-toaⁿ , 16 Gī-lâng ê tio̍h-bôa tì-kàu oa̍h ;  Pháiⁿ-lâng só͘ thàn--ê ,  tì-kàu ū chōe , 17 Thiaⁿ-siū khoàn-kài--ê ,  sī kiâⁿ tī oa̍h-miā ê lō͘ ;  Khì-sak chek-pī--ê ,  chiū-sī kiâⁿ bê-lō͘ , 18 Khǹg-ba̍t i ê oàn-hūn--ê ,  chhùi kóng pe̍h-chha̍t ;  Húi-pòng lâng--ê ,  sī gōng-lâng , 19 Kāu-ōe ê lâng bōe-bián ū kè-sit ;  Iok-sok chhùi-chi̍h--ê ,  sī ū tì-hūi , 20 Gī-lâng ê chi̍h ,  chhin-chhiūⁿ bûn-gûn ;  Pháiⁿ-lâng ê sim bô sím-mi̍h kà-ti̍t , 21 Gī-lâng ê chhùi pôe-ióng chōe-chōe lâng ;  Gōng-lâng in-ūi bû-ti lâi sí , 22 Iâ-hô-hoa ê sù-hok ,  hō͘ lâng hó-gia̍h ;  Iā bô chham iu-būn tī lāi-bīn , 23 Gû-gōng ê lâng lia̍h kiâⁿ-pháiⁿ chòe kún-chhiò ;  Chóng-sī bêng-lí ê lâng lia̍h tì-hūi chòe hoaⁿ-hí , 24 Pháiⁿ-lâng só͘ kiaⁿ--ê ,  beh lîm-kàu i ;  Gī-lâng só͘ ài ê ,  beh tit-tio̍h ún-chún , 25 Kông-hong chi̍t-ē kè ,  pháiⁿ-lâng kui tī bô ;  Gī-lâng sī éng-oán ê tōe-ki , 26 Lâng chhe pîn-tōaⁿ ê lâng ,  Sī chhin-chhiūⁿ chhùi-khí tú-tio̍h chhò͘ ,  ba̍k-chiu tú-tio̍h hé-hun , 27 Kèng-ùi Iâ-hô-hoa ,  chiū ke-thiⁿ ji̍t-chí ;  Chóng-sī pháiⁿ-lâng ê nî-hè beh kiám-chió , 28 Gī-lâng ê ǹg-bāng sī hoaⁿ-hí ;  Pháiⁿ-lâng ê him-bō͘ sī khang-khang , 29 Iâ-hô-hoa ê lō͘ tùi-tī chèng-ti̍t ê lâng chòe ōe-só͘ ;  Tùi-tī kiâⁿ-pháiⁿ ê lâng chòe húi-bia̍t , 30 Gī-lâng éng-oán bô î-sóa ;  Pháiⁿ-lâng bōe tit-tio̍h khiā-khí tī tōe-chiūⁿ , 31 Gī-lâng ê chhùi siⁿ-chhut tì-hūi ;  Koāi-biū ê chi̍h beh siū koah-tn̄g , 32 Gī-lâng ê chhùi-tûn chai thang hō͘ lâng hoaⁿ-hí ;  Pháiⁿ-lâng ê chhùi kóng koāi-biū ê ōe , 
