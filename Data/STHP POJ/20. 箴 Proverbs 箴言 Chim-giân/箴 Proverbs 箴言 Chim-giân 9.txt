1 Tì-hūi ū khí i ê chhù ,  Ū phah i chhit ki thiāu , 2 Ū thâi i ê cheng-siⁿ ,  ū tiau-hô i ê chiú ,  Ū pān i ê iân-toh , 3 Chhe i ê lú-pī chhut-khì ,  ka-kī tī siâⁿ-lāi ke̍k-koâiⁿ ê só͘-chāi teh kiò , 4 Kóng ,  Kìⁿ-nā gōng-ti̍t ê lâng ,  tio̍h oat lâi chia ;  Koh kā bû-ti ê lâng kóng , 5 Lín lâi ,  chia̍h góa ê piáⁿ ,  Lim góa tiau-hô ê chiú , 6 Lín khì-sak gû-gōng ,  chiū tit-tio̍h oa̍h ,  Iā tio̍h kiâⁿ kng-bêng ê lō͘ , 7 Kui-chèng bú-bān ê lâng ,  ka-kī chio lêng-jio̍k ,  Chek-pī pháiⁿ-lâng--ê ,  ka-kī chhú kiàn-siàu , 8 M̄-thang chek-pī bú-bān ê lâng ,  kiaⁿ-liáu i oàn-hūn lí ;  Tio̍h chek-pī tì-hūi ê lâng ,  i beh thiàⁿ lí , 9 Kà-sī tì-hūi ê lâng ,  i chiū it-hoat ū tì-hūi ,  Chí-sī gī-lâng ,  i chiū ke-thiⁿ ha̍k-būn , 10 Kèng-ùi Iâ-hô-hoa sī tì-hūi ê kun-pún ,  Bat hit-ūi Sèng-ê ,  chiū-sī chhang-miâ , 11 In-ūi tùi góa ,  lí ê ji̍t-chí beh khah-chōe ,  Lí ê nî-hè iā ná beh ke-thiⁿ , 12 Lí nā chòe tì-hūi ,  chiū-sī ūi-tio̍h pún-sin chòe tì-hūi ;  Lí nā bú-bān ,  chiū beh ka-kī tam-tng , 13 Gû-gōng ê hū-jîn-lâng gâu jióng ;  I sī gōng-ti̍t ,  m̄-bat pòaⁿ-hāng , 14 I chē tī i ka-kī ê mn̂g-kháu ,  Chē tī siâⁿ-lāi koâiⁿ-tōe ê chō-ūi , 15 Ài kiò kè-lō͘ ê lâng ,  Chiū-sī ti̍t-ti̍t kiâⁿ in ê lō͘ ê lâng , 16 Kóng ,  Kìⁿ-nā gōng-ti̍t ê lâng tio̍h oat lâi chia ;  Koh kā bû-ti ê lâng kóng , 17 Thau-iúⁿ-lâi ê chúi sī tiⁿ--ê ;  Thau-chia̍h ê piáⁿ sī ū chu-bī-ê , 18 Chóng-sī hit-hō lâng m̄-chai tī i hia--ê sī im-hûn ;  I ê lâng-kheh tī im-hú chhim ê só͘-chāi , 
