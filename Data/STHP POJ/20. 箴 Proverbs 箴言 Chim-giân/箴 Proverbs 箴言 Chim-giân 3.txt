1 Góa ê kiáⁿ ,  m̄-thang bōe kì-tit góa ê kà-sī ;  Lí ê sim tio̍h chip-siú góa ê kài-bēng , 2 In-ūi hiah-ê beh chiong kú-tn̂g ê ji̍t-chí ,  tn̂g ê hè-siū ,  Kap pêng-an ,  ke -thiⁿ hō͘ lí , 3 M̄-thang hō͘ chû-ài sêng-si̍t lī-khui lí ;  Tio̍h pa̍k tī lí ê ām-kún ,  Khek tī lí ê sim-pi , 4 Án-ni lí beh tī Siōng-tè kap lâng ê bīn-chêng ,  Tit-tio̍h un-tián kap hó miâ-siaⁿ , 5 Lí tio̍h choan-sim óa-khò Iâ-hô-hoa ,  M̄-thang óa-khò lí ka-kī ê gâu , 6 Tī lí it-chhè só͘ kiâⁿ ê sū lóng tio̍h jīn I ,  I beh chí-tiám lí ê lō͘ , 7 M̄-thang ka-kī khòaⁿ-chòe tì-hūi ,  Tio̍h kèng-ùi Iâ-hô-hoa ,  lī-khui pháiⁿ-sū , 8 Che ōe hō͘ lí ê sin-thé ióng-kiāⁿ ,  Lūn-te̍k lí ê kun-kut , 9 Tio̍h ēng lí ê châi-bu̍t ,  Kap lí it-chhè khí-thâu se̍k ê thó͘-sán ,  chun-kèng Iâ-hô-hoa , 10 Án-ni lí ê chhek-chhng beh tīⁿ móa-móa ,  Lí ê chiú-khut beh ū sin-chiú móa--chhut-lâi , 11 Góa ê kiáⁿ ,  m̄-thang khòaⁿ-khin Iâ-hô-hoa ê kéng-kài ,  Ia̍h m̄-thang iàm-chiān I ê chek-pī , 12 In-ūi Iâ-hô-hoa chek-pī I só͘ thiàⁿ--ê ,  Chhin-chhiūⁿ lāu-pē chek-pī i só͘ hoaⁿ-hí ê kiáⁿ , 13 Tit-tio̍h tì-hūi--ê ,  tit-tio̍h chhang-miâ ,  Chit-hō lâng ū hok-khì , 14 In-ūi tit-tio̍h i iâⁿ-kè tit-tio̍h gûn ,  I ê tek-lī khah-iâⁿ hó-kim , 15 Pí âng-pó-chio̍h khah kùi-khì ;  Lí só͘ him-bō͘-ê ,  bô chi̍t-hāng ōe pí-tit i , 16 I ê chiàⁿ-chhiú ū tn̂g hè-siū ,  I ê tò-chhiú ū hó-gia̍h kap chun-kùi , 17 I ê lō͘ sī khoài-lo̍k ê lō͘ ;  I ê lō͘-kèng lóng sī pêng-an , 18 Tùi-tī chhî-siú i ê lâng ,  sī chòe oa̍h-miā chhiū ,  Khîⁿ-tiâu i ê ,  ta̍k-ê ū hok-khì , 19 Iâ-hô-hoa ēng tì-hūi kiàn-li̍p tōe ,  Ēng chhang-miâ an-tì thiⁿ , 20 Ēng I ê tì-sek hō͘ chhim-ian li̍h-khui ,  Kiong-chhong lo̍h lō͘-chúi , 21 Góa ê kiáⁿ ,  tio̍h chip-siú chin ê tì-hūi kap kè-e̍k ;  M̄-thang hō͘ in lī-khui lí ê ba̍k-chiu , 22 Án-ni in beh tī lí ê lêng-hûn chòe oa̍h-miā ;  Tī lí ê ām-kún chòe súi ê chng-thāⁿ , 23 Lí chiū beh an-jiân kiâⁿ lí ê lō͘ ;  Lí ê kha ia̍h bô tio̍h-tak , 24 Lí tó-teh ,  tek-khak bô kiaⁿ ;  Lí tó-teh ,  beh chin hó-khùn , 25 Hut-jiân lâi ê kiaⁿ-hiâⁿ ,  lí m̄-bián kiaⁿ ;  Pháiⁿ-lâng só͘ tú-tio̍h ê pāi-hoāi ,  lí iā m̄-bián kiaⁿ , 26 In-ūi Iâ-hô-hoa beh chòe lí só͘ óa-khò--ê ;  I beh pó-siú lí ê kha bô hām-lo̍h lô-bāng , 27 Lí ê chhiú nā ū kiâⁿ-hó ê khùi-la̍t ,  m̄-thang the-sî ,  Chiū tio̍h the̍h hō͘ hit-ê eng-kai tit-tio̍h ê lâng , 28 Lí nā ū piān ,  m̄-thang tùi lí ê chhù-piⁿ kóng ,  Chhiáⁿ khì ,  Bîn-á-ji̍t koh lâi ,  góa beh hō͘ lí , 29 Lí ê chhù-piⁿ tī lí ê hū-kūn an-jiân khiā-khí ;  Lí m̄-thang siat kè-bô͘ hāi i , 30 Lâng m̄-bat hām-hāi lí ;  Lí m̄-thang bô in-toaⁿ kap i oan-ke , 31 M̄-thang him-soān kiông-pō ê lâng ;  Ia̍h m̄-thang kéng i só͘ kiâⁿ ê lō͘ , 32 In-ūi hêng-ge̍k ê lâng sī Iâ-hô-hoa só͘ iàm-ò͘ⁿ ;  Chèng-ti̍t ê lâng I kap i chhin-bi̍t , 33 Iâ-hô-hoa ê chiù-chó͘ kàu tī pháiⁿ-lâng ê ke ;  Nā-sī hó-lâng ê chhù I siúⁿ-sù hok-khì hō͘ i , 34 Bú-bān lâng--ê ,  I bú-bān i ;  Si-un hō͘ khiam-pi ê lâng , 35 Tì-hūi ê lâng beh sêng-chiap êng-kng ;  Gû-gōng ê lâng seng-koâiⁿ iā chiâⁿ-chòe kiàn-siàu , 
