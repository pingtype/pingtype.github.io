1 Góa ê kiáⁿ ,  lí nā sêng-siū góa ê ōe ,  Chûn góa ê bēng-lēng tī sim-lāi ; 2 Hō͘ lí àⁿ hī-khang thiaⁿ tì-hūi ,  Choan-sim kiû chhang-miâ ; 3 Kiû tit-tio̍h bêng-lí ,  Tōa-siaⁿ kiû chhang-miâ ; 4 Nā chhē i chhin-chhiūⁿ chhē gûn ,  Chhiau-chhē i chhin-chhiūⁿ chhiau-chhē khǹg-ba̍t ê pó-pòe ; 5 Lí chiū bêng-pe̍k kèng-ùi Iâ-hô-hoa ê sū ,  Chhē-tio̍h bat Siōng-tè ê lí , 6 In-ūi Iâ-hô-hoa siúⁿ-sù tì-hūi ,  Chai-bat kap chhang-miâ lóng tùi I ê chhùi chhut , 7 I kā chèng-ti̍t ê lâng chek-chū chin ê tì-hūi ,  Kā kiâⁿ-chòe toan-chiàⁿ ê lâng chòe tîn-pâi , 8 Thang pó-siú kong-pêng ê lō͘ ,  Pó-hō͘ sèng-tô͘ ê lō͘ , 9 Lí chiū bêng-pe̍k kong-gī phòaⁿ-toàn ,  Chèng-ti̍t kap it-chhè ê hó-lō͘ , 10 In-ūi tì-hūi beh ji̍p lí ê sim ,  Tì-sek chòe lí ê sîn-hûn só͘ hoaⁿ-hí--ê , 11 Kè-e̍k beh pó-hō͘ lí ,  Chhang-miâ beh pó-siú lí , 12 Beh hō͘ lí siám-pī pháiⁿ-lō͘ ,  Thoat-lī kóng hêng-ge̍k ê lâng , 13 Hit-hō lâng pàng-sak chèng-ti̍t ê lō͘ ,  Kiâⁿ o͘-àm ê lō͘ , 14 In hoaⁿ-hí chòe-pháiⁿ ,  Ì-ài pháiⁿ-lâng ê hêng-ge̍k , 15 In ê lō͘ oan-khiau ,  In ê só͘-kiâⁿ hêng-ge̍k , 16 Beh hō͘ lí siám-pī îm-hū ,  Chiū-sī kóng thiám-mī ōe ê kī-lú , 17 I khì-sak siàu-liân ê sî ê phit-phòe ,  Bōe kì-tit i ê Siōng-tè ê iok , 18 In-ūi i ê chhù ǹg tī sí-bô ,  I ê lō͘ thàu im-hú , 19 Kìⁿ-nā kàu i hia--ê ,  bô chi̍t-ê tò-tńg ,  Iā bōe-ōe ji̍p oa̍h-miā ê lō͘ , 20 Tì-hūi beh hō͘ lí kiâⁿ hó-lâng ê lō͘ ,  Siú gī-lâng ê lō͘ , 21 In-ūi chèng-ti̍t ê lâng beh khiā-khí tōe-bīn ,  Oân-choân ê lâng iā beh lâu tī-hia , 22 To̍k-to̍k pháiⁿ-lâng beh tùi tōe-bīn chián-tû ,  kan-chà ê lâng beh tùi hia pu̍ih-chhut , 
