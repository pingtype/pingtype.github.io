1 Ông ê sim tī Iâ-hô-hoa ê chhiú-tiong ;  Chhin-chhiūⁿ chúi-kau ,  chiàu I ê só͘ ài phòa hō͘ i lâu , 2 Lâng ê só͘ kiâⁿ ka-kī khòaⁿ-chòe chèng-ti̍t ,  To̍k-to̍k Iâ-hô-hoa chhek-to̍k lâng ê sim , 3 Kiâⁿ-gī péng-kong ,  Sī pí hiàn-chè koh khah tit-tio̍h Iâ-hô-hoa chiap-la̍p , 4 Ba̍k koâiⁿ sim kiau ,  Í-ki̍p pháiⁿ-lâng ê teng lóng sī chōe , 5 Un-khûn kè-e̍k-ê tit-tio̍h chhiong-sēng ;  To̍k-to̍k sò-sèng--ê ōe tì-kàu khiàm-kheh , 6 Ēng khúi-chà ê chi̍h lâi tit-tio̍h chîⁿ ê ,  Sī chhin-chhiūⁿ chhe-lâi chhe-khì ê phû-hûn ,  ka-kī chhú sí , 7 Pháiⁿ-lâng ê kiông-pō beh sàu-tû ka-kī ;  In-ūi in m̄-khéng kiâⁿ kong-pêng , 8 Tîm-le̍k tī chōe-ok ê ,  i ê lō͘ sī chin oan-oat ;  Chóng-sī chheng-kiat ê lâng ,  i ê só͘ kiâⁿ sī chèng-ti̍t , 9 Lêng-khó͘ tiàm tī chhù-téng ê kak-thâu ,  Bo̍h-tit kap chháu-nāu ê hū-jîn-lâng saⁿ-kap tòa tī khoan-khoah ê chhù , 10 Pháiⁿ-lâng ê sim ài lâng pháiⁿ ;  I ê ba̍k-chiu pēng bô khó-lîn i ê chhù-piⁿ , 11 Bú-bān ê lâng siū hêng-hoa̍t ,  gōng-ti̍t ê lâng chiū tit-tio̍h tì-hūi ;  Tì-hūi ê lâng siū kà-sī ,  chiū tit-tio̍h chai-bat , 12 Gī-lâng chhún-to̍k pháiⁿ-lâng ê ke ,  Chai pháiⁿ-lâng ōe chhia-tó kàu bia̍t-bô , 13 That-ba̍t hī-khang m̄-thiaⁿ sòng-hiong lâng ai-kiû ê ,  I chiong-lâi kiû-kiò iā bô tit-tio̍h thiaⁿ , 14 Àm-chīⁿ sàng mi̍h at-chí siū-khì ;  Heng-chêng ê lé-mi̍h ōe soah tōa siū-khì , 15 Péng-kong kiâⁿ-gī tùi hó-lâng chòe hoaⁿ-hí ;  Tùi tī pháiⁿ-lâng chòe pāi-hoāi , 16 Lī-khui bêng-lí ê lō͘ ê ,  Hit ê lâng tiàm tī im-hûn ê hōe-tiong , 17 Ài chhia-chhí-ê beh tì-kàu sòng-hiong ;  Hò͘ⁿ chiú kap iû-ê bōe-ōe hó-gia̍h , 18 Pháiⁿ-lâng chòe gī-lâng sio̍k-hôe ê kè-chîⁿ ;  Kan-chà ê lâng chòe chèng-ti̍t lâng ê thòe-sin , 19 Lêng-khó͘ tiàm tī khòng-iá ,  M̄-thang kap chháu-nāu kāu-khôe ê hū-jîn-lâng saⁿ-kap tòa , 20 Tì-hūi ê lâng chhù-lāi ū kùi-khì ê pó-mi̍h kap iû ;  Gōng-lâng chiū sńg-liáu-liáu , 21 Tui-chhē kong-gī kap jîn-chû ê ,  Chiū chhē-tio̍h oa̍h-miā kap kong-gī kap êng-hián , 22 Tì-hūi ê lâng peh-chiūⁿ ióng-sū ê siâⁿ ,  Pāi-hoāi i só͘ óa-khò ê sè-le̍k , 23 Pó-siú i ê chhùi kap chi̍h ê ,  Chiū pó-siú i ê sîn-hûn bián siū chai-hāi , 24 Kiau-ngō͘ chū-ko ê lâng miâ kiò bú-bān ,  I ēng kiau-ngō͘ chhiong-kông chòe tāi-chì , 25 Pîn-tōaⁿ ê lâng beh tùi tham-io̍k lâi sí ;  In-ūi i ê chhiú m̄-khéng chòe kang , 26 Ū lâng thong-ji̍t tham-io̍k put-ti-chiok ;  Nā-sī gī ê lâng siá-sì ,  lóng bô kian-līn , 27 Pháiⁿ-lâng ê chè-hiàn sī khó-ò͘ⁿ ê ;  Hô-hòng i chûn pháiⁿ ì-sù lâi hiàn ah?28 Lām-sám kan-chèng ê lâng beh bia̍t-bô ;  To̍k-to̍k chhin-hī thiaⁿ lâi kóng-ê ,  bô lâng ōe piān-tó i , 29 Pháiⁿ-lâng bīn-phê kāu ;  Nā-sī chèng-ti̍t ê lâng kín-sīn i ê só͘-kiâⁿ , 30 Bô hit-hō tì-hūi chhang-miâ kè-e̍k ,  Thang tí-te̍k Iâ-hô-hoa , 31 Bé sī ūi-tio̍h kau-chiàn ê ji̍t lâi pī-pān--ê ;  Chóng-sī tek-sèng sī tùi Iâ-hô-hoa , 
