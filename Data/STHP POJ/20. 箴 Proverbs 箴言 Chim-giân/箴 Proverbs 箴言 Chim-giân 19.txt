1 Sòng-hiong lâi kiâⁿ chèng-ti̍t ê ,  Iâⁿ-kè kóng koāi-biū koh gû-gōng ê , 2 Sim bô chai-bat sī m̄-hó ;  Kha kín cháu ê ,  bōe bián-tit hoān-chōe , 3 Lâng in-ūi gû-gōng lâi pāi-hoāi i ê lō͘ ,  I ê sim chiū khì-hiâm Siōng-tè , 4 Hó-gia̍h chiū ke-thiⁿ chōe-chōe pêng-iú ,  Sòng-hiong chiū pêng-iú kap i lī-pia̍t , 5 Lām-sám kan-chèng ê lâng bōe bián-tit siū hêng-hoa̍t ;  Kóng pe̍h-chha̍t bōe-ōe tô-thoat hêng-hoa̍t , 6 Tōa-liōng ê lâng chōe-chōe lâng tùi i kiû un ;  Sàng-mi̍h-ê ,  lâng-lâng chòe i ê pêng-iú , 7 Sòng-hiong lâng i ê hiaⁿ-tī lóng oàn-hūn i ,  Hô-hòng i ê pêng-iú koh khah lī-khui i ;  Jip beh kap in kóng-ōe ,  in í-keng bô tī-teh , 8 Tit-tio̍h tì-hūi ê ,  thiàⁿ-sioh i ê lêng-hûn ,  Pó-siú bêng-lí ê ,  beh tit-tio̍h hok-khì , 9 Lām-sám kan-chèng ê ,  bōe bián-tit siū hêng-hoa̍t ;  Kóng pe̍h-chha̍t ê ,  beh tú-tio̍h bia̍t-bô , 10 Gōng-lâng hióng-siū iàn-lo̍k ,  sī bô ha̍p-gî ;  Hô-hòng lô͘-po̍k koán-hat kùi-cho̍k ah?11 Lâng ū kiàn-sek chiū bô khoài-khoài siū-khì ;  Sià-bián lâng ê kè-sit chiū-sī i ê êng-kng , 12 Ông ê tōa siū-khì chhin-chhiūⁿ sai hm̄-hm̄-háu ;  I ê un-tián chhin-chhiūⁿ chháu-téng ê lō͘-chúi , 13 Gōng ê kiáⁿ sī lāu-pē ê chai-ē ;  Bó͘ ê chháu-nāu chhin-chhiūⁿ hō͘-chúi chha̍uh-chha̍uh tih , 14 Chhù-the̍h châi-sán sī chó͘-kong só͘ lâu ê ,  To̍k-to̍k gâu ê bó͘ sī Iâ-hô-hoa só͘ sù ê , 15 Lán-tō hō͘ lâng khùn tāng-bîn ,  Pîn-tōaⁿ ê lâng beh tú-tio̍h iau-gō , 16 Siú kài-bēng ê ,  sī siú lêng-hûn ,  Bô sòe-jī i ê só͘ kiâⁿ ê ,  beh tì-kàu sí-bô , 17 Lîn-bín sòng-hiong lâng ê ,  chiū-sī chioh hō͘ Iâ-hô-hoa ;  I beh chiàu i só͘ kiâⁿ ê hó-sū lâi hêng i , 18 Thàn iáu ū ǹg-bāng ,  tio̍h kàu-tok lí ê kiáⁿ ,  Lí m̄-thang ū ì-sù beh hō͘ i sí , 19 Tōa siū-khì ê lâng tek-khak tio̍h siū hêng-hoa̍t ,  Lí nā kiù i tio̍h koh ke chi̍t pái , 20 Lí tio̍h thiaⁿ khó͘-khǹg siū kà-sī ,  Hō͘ lí kàu-bé ū tì-hūi , 21 Lâng sim-lāi ū chōe-chōe kè-bô͘ ,  To̍k-to̍k Iâ-hô-hoa ê chí-ì chiah ōe ún-tàng , 22 Lâng só͘ ì-ài sī i jîn-chû ê liōng ,  Sòng-hiong lâng pí kóng pe̍h-chha̍t khah-hó , 23 Kèng-ùi Iâ-hô-hoa chiū ōe tit-tio̍h oa̍h-miā ;  I beh an-ku pá-chiok bô tú-tio̍h chai-ē , 24 Pîn-tōaⁿ ê lâng chhun-chhiú tī pôaⁿ--ni̍h ,  Iā m̄-khéng the̍h kàu chhùi , 25 Phah bú-bān ê lâng ,  gōng-ti̍t-ê beh chhíⁿ-ngō͘ ;  Chek-pī bêng-lí ê lâng ,  i chiū khah chai-bat , 26 Pháiⁿ khoán-thāi lāu-pē kek-tio̍k lāu-bú ê ,  Sī sià-pāi tì-kàu lêng-jio̍k ê kiáⁿ , 27 Góa ê kiáⁿ ah ,  lâng nā kà-sī lí khì-sak tì-sek ê ōe ,  Lí koat-toàn m̄-thang thiaⁿ , 28 Chòe bô-iáⁿ-chiah ê kan-chèng hì-lāng kong-pêng ,  Pháiⁿ-lâng thun-lo̍h chōe-ok , 29 Hêng-hoa̍t sī ūi-tio̍h bú-bān ê lâng siat ;  Piⁿ-phah iā sī ūi-tio̍h gōng-lâng ê ka-chiah , 
