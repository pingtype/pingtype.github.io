1 Lâng ta̍uh-ta̍uh siū chek-hoa̍t ,  iû-goân ngī i ê ām-kún ,  I beh hut-jiân-kan pāi-hoāi ,  lóng bô hoat-tō͘ thang i-tī , 2 Gī-lâng ke-thiⁿ chōe-chōe ê sî ,  peh-sìⁿ chiū khoài-lo̍k ;  Pháiⁿ-lâng chiáng-koân ê sî ,  peh-sìⁿ chiū thó͘-khùi , 3 Him-bō͘ tì-hūi ê ,  hō͘ i ê lāu-pē khoài-lo̍k ;  Kap kī-lú kiat-kau-ê ,  hoa-hùi i ê chîⁿ-châi , 4 Ông chiàu kong-pêng hō͘ kok kian-kò͘ ;  Ài siū pò͘-lō͘ chiū chhia-tó i , 5 Thiám-mī i ê chhù-piⁿ ê ,  Chiū-sī siat lô-bāng tîⁿ i ê kha , 6 Tī pháiⁿ-lâng ê chōe-tiong ū lô-bāng ;  To̍k-to̍k gī-lâng chhiùⁿ-koa hoaⁿ-hí , 7 Gī-lâng chhâ-chai sòng-hiong lâng ê àn-kiāⁿ ;  Pháiⁿ-lâng bô bêng-lí ,  chiū m̄-chai , 8 Bú-bān ê lâng kiáu-jiáu siâⁿ ,  chhin-chhiūⁿ pàng hé sio ;  To̍k-to̍k tì-sek ê lâng hō͘ siū-khì lóng soah , 9 Tì-hūi ê lâng kap gōng-lâng saⁿ-chiⁿ ,  He̍k-sī siū-khì á-sī chhiò ,  lóng bōe-ōe an-chēng , 10 Ài thâi lâng-ê oàn-hūn oân-choân ê lâng ;  To̍k-to̍k chèng-ti̍t ê lâng beh ti̍h i ê sìⁿ-miā , 11 Gû-gōng ê lâng ū siū-khì chiū lóng hián-chhut ;  Nā-sī tì-sek ê lâng chiū iok-sok hō͘ i soah , 12 Chiáng-koân-ê nā thiaⁿ-thàn pe̍h-chha̍t ōe ,  I ê jîn-sîn chiū lóng pháiⁿ , 13 Sòng-hiong ê lâng ,  kap pō-gio̍k ê lâng ,  saⁿ tú-tio̍h ;  Iâ-hô-hoa chiò-kng in nn̄g téng-hō lâng ê ba̍k-chiu , 14 Ông chiàu sêng-si̍t phòaⁿ-toàn sòng-hiong lâng ,  I ê chō-ūi beh éng-oán kian-kò͘ , 15 Koáiⁿ-á kap chek-pī ōe ke-thiⁿ tì-hūi ;  Pàng chhut-chāi i ê gín-ná ,  ōe hō͘ i ê lāu-bú kiàn-siàu , 16 Pháiⁿ-lâng ke-thiⁿ ê sî ,  chōe-kòa iā ke-thiⁿ ;  Gī-lâng beh khòaⁿ-kìⁿ in sit-pāi , 17 Kàu-tok lí ê kiáⁿ ,  i chiū beh hō͘ lí an-sim ;  I iā beh hō͘ lí ê sim hoaⁿ-hí , 18 Nā bô be̍k-sī īⁿ-siōng ,  peh-sìⁿ chiū hòng-chhiòng ;  To̍k-to̍k chip-siú lu̍t-hoat ê ,  chiū ū hok-khì , 19 Kan-ta ēng ōe ,  lô͘-po̍k m̄-khéng siū kàu-tok ;  I sui-jiân bêng-pe̍k ,  iā bô tì-ì , 20 Lí khòaⁿ-kìⁿ kóaⁿ-kín kóng-ōe ê lâng bô? Gōng-lâng pí i khah ū thang ǹg-bāng , 21 Lâng ū lô͘-po̍k tùi sòe-hàn khoán-thāi i kè-thâu ;  Chit ê lô͘-po̍k kàu lō͘-bé beh piàn-chòe i ê kiáⁿ , 22 Ài siū-khì ê lâng khí saⁿ-chiⁿ ,  Tōa siū-khì ê lâng chōe-chōe hoān-chōe , 23 Lâng ê kiau-ngō͘ beh hō͘ i kàng-kē ;  Sim khiam-pi ê lâng beh hō͘ i tit-tio̍h êng-kng , 24 Kap chha̍t pun-chng ê lâng ,  sī oàn-hūn ka-kī ê sìⁿ-miā ;  I thiaⁿ-kìⁿ chiù-chōa ê ōe ,  iā bô kóng-chhut , 25 Kiaⁿ-ùi lâng ê ,  chiū-sī siat lô-bāng ;  To̍k-to̍k óa-khò Iâ-hô-hoa ê ,  beh tit-tio̍h an-ún , 26 Chōe-chōe lâng kiû chiáng-koân-ê ê un-tián ;  To̍k-to̍k lâng ê siū phòaⁿ-toàn sī tùi Iâ-hô-hoa , 27 Bô kong-tō ê lâng ,  sī gī-lâng só͘ iàm-ò͘ⁿ ;  Kiâⁿ chèng-ti̍t ê lâng ,  sī pháiⁿ-lâng só͘ iàm-ò͘ⁿ , 
