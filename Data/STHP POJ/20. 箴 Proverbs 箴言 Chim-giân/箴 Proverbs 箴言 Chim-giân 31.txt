1 Má-sat ông Lī-bō͘-i-le̍k ê ōe ,  chiū-sī i ê lāu-bú só͘ kà-sī ê , 2 Góa ê kiáⁿ ah ,  tio̍h cháiⁿ-iūⁿ? góa chhin-siⁿ ê kiáⁿ ah ,  tio̍h cháiⁿ-iūⁿ? Góa hē-goān tit-tio̍h ê kiáⁿ ah ,  tio̍h cháiⁿ-iūⁿ ah?3 M̄-thang chiong lí ê cheng-le̍k hō͘ hū-jîn-lâng ,  Lí ê só͘ kiâⁿ m̄-thang thàn hiah ê pāi-hoāi ông ê , 4 Lī-bō͘-i-le̍k ah ,  lim-chiú m̄-sī ông só͘ ha̍p-gî ,  m̄-sī ông só͘ ha̍p-gî ;  Ông-chhin kóng ,  Kāu-chiú tī toh-lo̍h? iā sī bô ha̍p-gî , 5 Kiaⁿ-liáu in lim--lo̍h-khì chiū bōe-kì-tit lu̍t-hoat ;  Phian-toàn it-chhè siū-khó͘ ê lâng ê àn-kiāⁿ , 6 Kāu-chiú tio̍h hō͘ beh sí ê lâng ,  Chiú tio̍h hō͘ khó͘-sim ê lâng ; 7 Hō͘ i lim-liáu bōe-kì-tit i ê sòng-hiong ;  Bô koh kì-tit i ê kan-khó͘ , 8 Lí tio̍h ūi-tio̍h é-káu-ê lâi khui-chhùi ;  Ūi-tio̍h it-chhè bô i-óa--ê ,  lâi sin in ê oan , 9 Lí tio̍h khui-chhùi chiàu kong-gī phòaⁿ-toàn ;  Ūi-tio̍h khùn-khó͘ kap sòng-hiong-ê sin-oan , 10 Ū châi-tek ê hū-jîn-lâng chī-chūi ōe chhē-tio̍h ah? I ê kà-ti̍t tōa-tōa iâⁿ-kè pó-chio̍h , 11 I ê tiōng-hu ê sim óa-khò i ,  Lóng bô khiàm-kheh châi-lī , 12 I chi̍t-sì-lâng ê ji̍t ,  Hō͘ tiōng-hu ū lī-ek bô sún-hāi , 13 I chhē mî-iûⁿ ê mn̂g kap iù-môa ,  Kam-sim ēng chhiú chòe kang , 14 I chhin-chhiūⁿ seng-lí chûn ,  Tùi hn̄g-hn̄g ūn i ê bí-niû lâi , 15 Thiⁿ bē kng ,  i chiū khí-lâi ,  Ēng chia̍h-mi̍h pun hō͘ ke-lāi ê lâng ;  Chiong eng-kai chòe ê kang hun-phài lú-pī , 16 I chim-chiok khòaⁿ chhân-hn̂g ,  chiū bóe i ;  Ēng i ê chhiú só͘-thàn-ê ,  lâi chai-chèng phû-tô-hn̂g , 17 I ēng khùi-la̍t hâ-io ,  Hō͘ chhiú-kut giám-ngī , 18 I chai só͘ keng-êng-ê ū lī-ek ;  I ê teng thong-mî bô hoa , 19 I ê chhiú the̍h a̍k-á ,  I ê chhiú-sim hōaⁿ pháng-chhia , 20 I chhut-chhiú chín-chè kan-khó͘ lâng ;  Chhun-chhiú pang-chān sòng-hiong lâng , 21 I bô in-ūi lo̍h-seh ,  ūi ke-lāi ê lâng khòa-lū ;  In-ūi choân-ke lóng chhēng chu-âng ê i-ho̍k , 22 I ūi ka-kī chòe súi ê thán-á ;  I só͘ chhēng-ê chiū-sī iù-tōe-pò͘ kap chí-sek ê pò͘ , 23 I ê tiōng-hu tī siâⁿ-mn̂g-kháu lâng-lâng bat i ;  In-ūi i kap pún-tōe ê tióng-ló saⁿ-kap chē , 24 I chòe iù-tōe-pò͘ ê i-chiûⁿ khì bōe ;  Koh chiong io-tòa bōe hō͘ seng-lí lâng , 25 Khùi-la̍t kap ui-gî sī i ê i-ho̍k ;  I siūⁿ-tio̍h chiong-lâi ê kéng-hóng ,  chiū hoaⁿ-hí chhiò , 26 I khui-chhùi chiū kóng tì-sek ê ōe ;  I ê chi̍h ū jîn-chû ê kà-sī , 27 I chim-chiok khòaⁿ ke-lāi ê sū ,  Bô chia̍h êng- pn̄g , 28 I ê kiáⁿ-jî khí-lâi chheng i ū hok-khì ;  I ê tiōng-hu iā o-ló i , 29 Kóng ,  Cha-bó͘-kiáⁿ hó tek-hēng--ê chōe-chōe ,  To̍k-to̍k lí kài-tē-it ê , 30 Hó jîn-châi sī hu-ké ê ,  súi iā sī khang-khang ;  To̍k-to̍k kèng-ùi Iâ-hô-hoa ê hū-jîn-lâng beh tit-tio̍h o-ló , 31 I ê chhiú só͘ chòe ê hāu-kó kui i ;  I ê kang tī siâⁿ-mn̂g beh o-ló i , 
