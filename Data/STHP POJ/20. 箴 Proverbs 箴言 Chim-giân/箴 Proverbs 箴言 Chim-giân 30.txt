1 Ngá-ki ê kiáⁿ A-kó͘-jíⁿ ê ōe ,  chiū-sī be̍k-sī ;  Chit ê lâng tùi Í-thiat kóng ,  chiū-sī tùi Í-thiat kap O͘-kah kóng ; 2 Góa pí chèng-lâng khah chhún-pūn ,  Iā bô ū lâng ê chhang-miâ , 3 Góa bô ha̍k-si̍p tì-hūi ,  Iā m̄-bat Chì-sèng-ê ê chai-bat , 4 Chī-chūi chiūⁿ thiⁿ koh lo̍h--lâi? Chī-chūi chū-chi̍p hong tī chhiú-tiong-sim? Chī-chūi pau chúi tī saⁿ-á-lāi? Chī-chūi tiāⁿ-tio̍h tōe ê sì-ke̍k? I ê miâ kiò sím-mi̍h ,  I ê kiáⁿ miâ kiò sím-mi̍h ,  lí chai mah?5 Siōng-tè ê ōe ,  ta̍k-kù lóng sī kè thoàn-liān ê ,  Kìⁿ-nā óa-khò I ê ,  I chiū chòe in ê tîn-pâi , 6 I ê ōe ,  lí m̄-thang ke-thiⁿ ;  Kiaⁿ-liáu I chek-pī lí ,  lí chiū hián-bêng sī kóng pe̍h-chha̍t ê , 7 Góa kiû Lí nn̄g kiāⁿ sū ;  Tī góa bē sí ê tāi-seng ,  m̄-thang bô hō͘ góa , 8 Kiû Lí hō͘ hu-ké kap pe̍h-chha̍t lī-khui góa hn̄g-hn̄g ;  Hō͘ góa bô sòng-hiong iā bô hó-gia̍h ;  Ēng só͘ tio̍h ēng ê bí-niû hō͘ góa chia̍h ; 9 Kiaⁿ-liáu góa pá-chiok m̄-jīn Lí ;  kóng Iâ-hô-hoa sī chī-chūi? Koh kiaⁿ-liáu góa sòng-hiong chiū thau-the̍h ;  Tì-kàu siat-to̍k góa ê Siōng-tè ê miâ , 10 M̄-thang tùi chú-lâng lâi kóng i ê lô͘-po̍k pháiⁿ-ōe ,  Kiaⁿ-liáu i chiù-chó͘ lí ,  lí chiū sǹg-chòe ū chōe , 11 Ū chi̍t-phài ê lâng chiù-chó͘ i ê lāu-pē ,  Iā bô kā i ê lāu-bú chiok-hok , 12 Ū chi̍t-phài ê lâng ,  ka-kī khòaⁿ-chòe chheng-khì ;  Chóng-sī bô sóe-tû i ê ù-òe , 13 Ū chi̍t-phài ê lâng ba̍k-chiu-thâu chīn-chāi koâiⁿ ;  Ba̍k-chiu-phê iā thí koâiⁿ-koâiⁿ , 14 Ū chi̍t-phài ê lâng i ê gê chhin-chhiūⁿ kiàm ,  khí chhin-chhiūⁿ to ;  Beh thun-bia̍t tōe-bīn-chiūⁿ khùn-khó͘ ê lâng ,  kap sè-kan ê sòng-hiong lâng , 15 Gô͘-khî ū nn̄g ê cha-bó͘-kiáⁿ ,  siông-siông kóng ,  Hō͘ góa ,  hō͘ góa ,  Ū saⁿ-hāng bô ti-chiok ê ;  Liân hit-hō bô kóng kàu-gia̍h-ê ū sì-hāng ; 16 Chiū-sī im-hú ,  kap bōe hoâi-īn ê chio̍h-thai ;  Bô kàu-gia̍h chúi ê tōe ,  kap bô kóng ,  Kàu-gia̍h ê hé , 17 Hì-lāng lāu-pē ,  Khòaⁿ-khin m̄-thiaⁿ-thàn lāu-bú ê ōe ,  Hit-hō lâng ê ba̍k-chiu beh hō͘ soaⁿ-kok-tiong ê o͘-a teh--chhut-lâi ,  Hō͘ eng-á-kiáⁿ só͘ chia̍h , 18 Góa só͘ siūⁿ-bōe-chhut ê kî-biāu ,  ū saⁿ-hāng ;  Liân góa só͘ m̄-chai-ê ū sì-hāng , 19 Chiū-sī eng-chiáu tī khong-tiong ê lō͘ ;  Chôa tī chio̍h-pôaⁿ-téng ê lō͘ ;  Chûn tī hái-tiong ê lō͘ ;  Lâm kap lú kau-ha̍p ê lō͘ , 20 Îm-hū ê lō͘ iā sī án-ni ,  I chia̍h-liáu chhit i ê chhùi ;  Chiū kóng ,  Góa bô kiâⁿ pháiⁿ , 21 Ūi-tio̍h saⁿ-hāng tōe iô-choah ,  Liân tam-tng bōe-khí-ê ū sì-hāng , 22 Chiū-sī lô͘-po̍k chòe ông ,  Gōng-lâng chia̍h kàu-gia̍h ; 23 Bô lâng-iân ê lú-chú chhut-kè ;  Lú-pī sòa-chiap chú-bú , 24 Tōe-bīn-chiūⁿ ū sì-hāng bî-sòe ê mi̍h ,  Chóng-sī ke̍k tì-sek , 25 Káu-hiā sī bô-la̍t ê chéng-lūi ,  Chóng-sī tī hē-thiⁿ ê sî pī-pān bí-niû , 26 Sa-hoan sī loán-jio̍k ê chéng-lūi ,  Chóng-sī tī chio̍h-pôaⁿ-tiong khí-chhù , 27 Chháu-meh bô kun-ông ,  Chóng-sī lóng ōe hun-tūi chhut-khì , 28 Siān-lâng ēng chhiú khîⁿ ,  Chóng-sī tiàm tī ông-kiong , 29 Pō͘-kiâⁿ ui-hong-ê ū saⁿ-hāng ,  Liân kiâⁿ-ta̍h ui-hong-ê ū sì-hāng , 30 Sai ,  chiū-sī iá-siù tiong tē-it béng ê ,  Bô ūi-tio̍h pa̍t-mi̍h lâi siám-pī , 31 La̍h-káu ,  kap kang ê soaⁿ-iûⁿ ;  Í-ki̍p bô lâng tí-te̍k ê kun-ông , 32 Lí nā chū-ko gōng-gōng chòe ,  Á-sī chûn pháiⁿ liām-thâu ;  tio̍h ēng chhiú ng chhùi , 33 Phah gû-leng ōe chiâⁿ ni-iû ,  Phah-tio̍h phīⁿ ōe chhut-huih ;  Chhin-chhiūⁿ án-ni kek siū-khì ōe khí saⁿ-chiⁿ , 
