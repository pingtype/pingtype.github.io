1 Lí nā kap koaⁿ-tiúⁿ chē-toh ,  Tio̍h chù-ì hit-ê tī lí bīn-chêng ê ; 2 Lí nā sī tham-chia̍h ê lâng ,  Chiū tio̍h ēng to hē tī nâ-âu , 3 M̄-thang tham i ê hó chia̍h-mi̍h ;  In-ūi sī phiàn-lâng ê chia̍h-mi̍h , 4 M̄-thang thoa-bôa lâi kiû hó-gia̍h ;  M̄-thang óa-khò ka-kī ê chhang-miâ , 5 Lí kiám beh chù-ba̍k tī hit ê khang-hu--ê mah? In-ūi chîⁿ-châi ka-kī beh hoat-si̍t ,  chhin-chhiūⁿ eng-chiáu pe chiūⁿ thiⁿ , 6 M̄-thang chia̍h kian-līn ê lâng ê pn̄g ,  Iā m̄-thang tham i ê hó chu-bī , 7 In-ūi i ê sim án-ni siūⁿ ,  i chòe lâng iā án-ni ;  I sui-jiân tùi lí kóng ,  Chhiáⁿ chia̍h ,  chhiáⁿ lim ,  Chóng-sī i ê sim bô ì-hiòng lí , 8 Chiū lí só͘ chia̍h hit-tiám-á beh thò͘--chhut-lâi ;  Só͘ kóng ê hó-ōe kui tī khang-khang , 9 M̄-thang kóng-ōe hō͘ gōng-lâng thiaⁿ ,  In-ūi i beh khòaⁿ-khin lí tì-hūi ê ōe , 10 M̄-thang î-sóa chá-sî só͘ li̍p ê tōe-kài ,  Iā m̄-thang chhim-ji̍p bô-pē ê kiáⁿ ê chhân-tōe , 11 In-ūi sio̍k-hôe in ê ,  ū tōa koân-lêng ,  I beh tùi lí lâi sin in ê oan , 12 Tio̍h choan-sim ǹg tī kà-sī ,  Àⁿ hī-khang tī tì-hūi ê ōe , 13 Gín-ná m̄-thang bô kàu-tok ;  Lí ēng chhê phah i bōe tì-kàu sí , 14 Lí ēng chhê phah i ,  Chiū thang kiù i ê lêng-hûn bián lo̍h im-hú , 15 Góa ê kiáⁿ ,  lí ê sim nā ū tì-hūi ,  Góa ê sim tek-khak chin hoaⁿ-hí , 16 Lí ê chhùi nā kóng chèng-ti̍t ,  Góa ê sim-tn̂g iā beh khoài-lo̍k , 17 Lí m̄-thang him-soān pháiⁿ-lâng ,  to̍k-to̍k tio̍h thong-ji̍t kèng-ùi Iâ-hô-hoa , 18 In-ūi iáu ū chiong-lâi ê pò-èng ,  Lí ê ǹg-bāng iā bōe-ōe toān-choa̍t , 19 Góa ê kiáⁿ ,  lí tio̍h thiaⁿ ,  tio̍h ū tì-hūi ;  Koh ín-chhōa lí ê sim tī chèng-ti̍t ê lō͘ , 20 Hò͘ⁿ lim-chiú ê ,  tham-chia̍h bah ê ,  Lí m̄-thang kap i óng-lâi ,  kiat-kau á chòe-tīn , 21 In-ūi hò͘ⁿ-chiú tham-chia̍h-ê ,  beh tì-kàu sòng-hiong ;  Ài khùn-ê beh tì-kàu chhēng phòa-saⁿ , 22 Lí tio̍h thiaⁿ-thàn siⁿ lí ê lāu-pē ;  Lí ê lāu-bú lāu ê sî ,  iā m̄-thang khòaⁿ-khin i , 23 Tio̍h bóe chin-lí ,  m̄-thang bōe-chhut ;  Tì-hūi ,  kà-sī ,  kap bêng-lí ,  iā tio̍h án-ni , 24 Gī-lâng ê lāu-pē beh tōa khoài-lo̍k ;  Lâng siⁿ-tio̍h tì-hūi ê kiáⁿ beh in-ūi i lâi hoaⁿ-hí , 25 Lí tio̍h hō͘ lí ê pē-bú hoaⁿ-hí ,  Hō͘ siⁿ lí ê bú khoài-lo̍k , 26 Góa ê kiáⁿ ,  tio̍h chiong lí ê sim hiàn hō͘ góa ,  Lí ê ba̍k-chiu iā tio̍h hoaⁿ-hí góa hiah ê lō͘ , 27 In-ūi chhiong-ki sī chhim-khiⁿ ,  Îm-hū sī oe̍h ê chíⁿ , 28 I teh tng-tán chhin-chhiūⁿ chha̍t ,  Tī lâng ê tiong-kan ke-thiⁿ khúi-chà ê lâng , 29 Chī-chūi ū chai-ē? chī-chūi ū iu-būn? chī-chūi ū saⁿ-chiⁿ? Chī-chūi ū thó͘-khùi? chī-chūi bô iân-kò͘ siū siong? Chī-chūi ba̍k-chiu âng-bū?30 Chiū-sī hit-hō lim-chiú m̄-chai soah ,  Sì-kòe chhē tiau-hô ê chiú ,  hit-hō lâng , 31 Chiú chiâⁿ-chòe âng ,  Tī poe-lāi chiâⁿ-chòe sek-chúi ;  Lim-liáu ku̍t-âu ,  lí m̄-thang khòaⁿ i , 32 Kàu-bé chhin-chhiūⁿ chôa teh kā lí ,  Chhin-chhiūⁿ to̍k-chôa teh chhioh lí , 33 Lí ê ba̍k-chiu beh khòaⁿ kî-īⁿ ê sū ,  Lí ê sim beh hoat-chhut koāi-biū , 34 Lí beh chhin-chhiūⁿ tó tī hái-tiong ,  Á-sī chhin-chhiūⁿ khùn tī chûn-ûi-téng ê lâng , 35 Lí beh kóng ,  Lâng phah góa ,  góa bô siū-siong ,  Lâng kòng góa ,  góa m̄-chai ;  Góa tī-sî cheng-sîn? góa koh khì chhē chiú , 
