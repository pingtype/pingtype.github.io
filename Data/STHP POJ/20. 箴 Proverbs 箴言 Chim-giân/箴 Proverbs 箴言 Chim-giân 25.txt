1 Í-ē iā sī Só͘-lô-bûn ê chim-giân ,  sī Iû-tāi ông Hi-se-ka ê lâng só͘ chhau ê , 2 Chiong tāi-chì pì-ba̍t ,  sī Siōng-tè ê êng-kng ;  Chiong tāi-chì chhâ-bêng ,  sī kun-ông ê êng-kng , 3 Thiⁿ ê koâiⁿ ,  tōe ê kāu ,  Kun-ông ê sim iā chhâ-bōe-chhut , 4 Tû-khì gûn ê che-tái ,  Chiah ū khì-kū thang hō͘ thoàn-liān ê lâng ēng ; 5 Tû-khì ông ê bīn-chêng ê pháiⁿ-lâng ,  I ê kok-ūi sī tùi kong-gī lâi kian-kò͘ , 6 Tī ông ê bīn-chêng m̄-thang ka-kī chun tōa ,  Iā m̄-thang khiā tī tāi-jîn ê ūi , 7 Khah-hó ū lâng tùi lí kóng ,  Chhiáⁿ lí chiūⁿ-lâi chia ,  M̄-thang tī lí só͘ kìⁿ ông-chhin ê bīn-chêng ,  Kiò lí lo̍h-khì , 8 M̄-thang kín-kín chhut-khì kap lâng oan-ke ,  Bián-tit kàu-bé siū lí ê chhù-piⁿ lêng-jio̍k ê sî ,  Lí m̄-chai beh cháiⁿ-iūⁿ chòe , 9 Lí kap chhù-piⁿ kè-kàu ,  tio̍h kap i pún-sin hun-hē ;  M̄-thang lō͘-chhut pa̍t-lâng pì-bi̍t ê sū ; 10 Kiaⁿ-liáu thiaⁿ-kìⁿ ê lâng ōe mē lí ,  Lí ê chhàu-miâ chiū oh-tit thoat-lī , 11 Kóng-ōe ha̍p-gî ,  Chhin-chhiūⁿ kim ê pîn-kó hē tī gûn ê nâ-á , 12 Tì-hūi ê lâng ê chek-pī ,  tī sūn-thàn ê lâng ê hī-khang ,   Chhin-chhiūⁿ kim ê hī-kau kap hó-kim ê siú-sek , 13 Tiong-sìn ê sù-chiá tùi-tī chhe i ê ,  Chhin-chhiūⁿ siu-koah ê sî ū sng-seh ê liâng-léng ;  In-ūi i hō͘ chú-lâng ê sim khòaⁿ-oa̍h , 14 Bô-iáⁿ sàng mi̍h lâi khoa-kháu ê ,  Sī chhin-chhiūⁿ ū hong ū hûn iā bô lo̍h-hō͘ , 15 Tn̂g-tn̂g thun-lún ,  chiū koaⁿ-tiúⁿ iā siū i khó͘-khǹg ;  Un-jiû ê chhùi-chi̍h ōe at-chi̍h kut-thâu , 16 Lí ū tit-tio̍h bi̍t bô? chia̍h kàu-gia̍h chiū hó ;  Kiaⁿ-liáu lí chia̍h kè-gia̍h chiū thò͘--chhut-lâi , 17 Lí ê kha m̄-thang chia̍p-chia̍p khì chhù-piⁿ ê ke ,  Kiaⁿ-liáu i iàm-chiān lí ,  gīn-sîn lí , 18 Lām-sám kan-chèng hām-hāi chhù-piⁿ ê lâng ,  Chiū-sī chhin-chhiūⁿ thûi kap to kap lāi-chìⁿ , 19 Hoān-lān ê sî ,  óa-khò bô tiong-sìn ê lâng ,  Chhin-chhiūⁿ pháiⁿ ê chhùi-khí ,  thu̍t-lûn ê kha , 20 Tùi siong-sim ê lâng chhiùⁿ-koa ,  Chhin-chhiūⁿ tang-thiⁿ ê sî thǹg-saⁿ ,  koh chhin-chhiūⁿ piàⁿ-chhò͘ tī kiⁿ ê téng-bīn , 21 Lí ê tùi-te̍k nā iau ,  tio̍h ēng bí-niû hō͘ i chia̍h ;  Chhùi-ta ,  tio̍h ēng chúi hō͘ i lim ; 22 In-ūi lí sī ēng jia̍t-jia̍t ê hé-thòaⁿ thia̍p tī i ê thâu-khak-téng ;  Iâ-hô-hoa iā beh pò-siúⁿ lí , 23 Pak-hong ōe tì-kàu lo̍h hō͘ ;  Húi-pòng lâng ê chi̍h ōe tì-kàu lâng pìⁿ-bīn , 24 Lêng-khó͘ tiàm tī chhù-téng ê kak-thâu ,  Bo̍h-tit kap chháu-nāu ê hū-jîn-lâng saⁿ-kap tòa tī khoan-khoah ê chhù , 25 Ū hó siau-sit tùi hn̄g-hn̄g lâi ,  Chhin-chhiūⁿ ēng léng-chúi hō͘ chhùi-ta ê lâng lim , 26 Gī-lâng tī pháiⁿ-lâng ê bīn-chêng thè-niū ,  Chhin-chhiūⁿ ta̍h-lô ê chúi-chôaⁿ ,  phah lâ-sâm ê chíⁿ , 27 Chia̍h bi̍t chōe-chōe sī m̄-hó ;  Lâng kiû ka-kī ê êng-kng bōe-sǹg-tit êng-kng , 28 Lâng bô iok-sok ka-kī ê sim ,  Sī chhin-chhiūⁿ húi-hoāi ê siâⁿ bô chhiûⁿ , 
