1 Góa ê kiáⁿ ,  lí nā ūi-tio̍h chhù-piⁿ chòe tiong-pó ,  Thòe gōa-lâng tah-èng ; 2 Lí chiū hō͘ chhùi-lāi ê ōe tauh--tio̍h ,  Hō͘ chhùi-lāi ê ōe khîⁿ--tio̍h , 3 Góa ê kiáⁿ ,  lí kì-jiân lo̍h tī chhù-piⁿ ê chhiú-tiong ,  Taⁿ tio̍h án-ni kiâⁿ ,  lâi kiù ka-kī ,  Lí tio̍h khiam-pi khì khún-kiû lí ê chhù-piⁿ , 4 M̄-thang hō͘ lí ê ba̍k-chiu khùn--khì ,  M̄-thang hō͘ lí ê ba̍k-chiu-phê pàng-khoeh , 5 Tio̍h kiù ka-kī ,  chhin-chhiūⁿ lo̍k thoat-lī phah-la̍h ê lâng ê chhiú ;  Chhin-chhiūⁿ chiáu thoat-lī lia̍h chiáu-á ê lâng ê chhiú , 6 Pîn-tōaⁿ ê lâng ah ,  lí tio̍h khì khòaⁿ káu-hiā ,  Siūⁿ i ê kiâⁿ-chòe ,  thang tit-tio̍h tì-hūi , 7 I bô thâu-ba̍k ,  Bô kam(**kàm)-tok ,  bô sī-tōa , 8 Iáu-kú tī hē-thiⁿ pī-pān i ê chia̍h-mi̍h ,  Tī siu-koah ê sî chek-chū i ê bí-niû , 9 Pîn-tōaⁿ lâng ah ,  lí beh khùn kàu tī-sî ah? Lí sím-mi̍h sî khùn-chhíⁿ khí-lâi ah?10 Koh khùn tiap-á-kú ,  koh bîn tiap-á-kú ,  Sok-chhiú the tiap-á-kú ; 11 Lí ê sòng-hiong beh chhin-chhiūⁿ chha̍t lâi ;  Lí ê khiàm-kheh chhin-chhiūⁿ chhēng chiàn-kah--ê lâi , 12 Bô hē-lo̍h ê pháiⁿ-lâng ,  Kiâⁿ-chòe chiū ēng koāi-biū ê chhùi , 13 Nih-ba̍k hōe-ì ,  ēng kha pí ì-sù ,  Ēng chńg-thâu-á chí-tiám , 14 Sim-lāi koāi-phiah ,  siông-siông kè-bô͘ pháiⁿ-sū ;  Sì-kòe so-lōng oan-ke , 15 Só͘-í i ê chai-ē hut-jiân lîm-kàu ;  I beh hut-jiân pāi-hoāi ,  bô hoat thang i-tī , 16 Ū la̍k-hāng sī Iâ-hô-hoa só͘ oàn-hūn ,  Liân I ê sim só͘ iàm-ò͘ⁿ--ê ,  ū chhit-hāng ; 17 Chiū-sī kiau-ngō͘ ê ba̍k-chiu ,  kóng pe̍h-chha̍t ê chi̍h ,  Chhiú thâi bô-chōe ê lâng ; 18 Sim tô͘-bô͘ pháiⁿ-sū ,  Kha kín-kín kiâⁿ hām-hāi ; 19 Kóng pe̍h-chha̍t ê ké kan-chèng ,  Tī hiaⁿ-tī tiong so-lōng oan-ke ê lâng , 20 Góa ê kiáⁿ ,  tio̍h chip-siú lí ê lāu-pē ê bēng-lēng ,  M̄-thang khì-sak lí ê lāu-bú ê kà-sī , 21 Tio̍h siông-siông kì-tiâu tī lí ê sim ,  Kòa tī lí ê ām-kún , 22 Lí kiâⁿ-lō͘ ê sî chiū ín-chhōa lí ;  Lí khùn ê sî chiū pó-siú lí ;  Lí khùn-chhíⁿ chiū kap lí tâm-lūn , 23 In-ūi bēng-lēng sī teng ,  kà-sī sī kng ;  Chiàu-hoat ê chek-pī sī oa̍h-miā ê lō͘ ; 24 Ōe pó-siú lí bô chhin-kūn pháiⁿ ê hū-jîn-lâng ,  Bô thiaⁿ kī-lú thiám-mī ê ōe , 25 Lí ê sim-lāi m̄-thang loân-bō͘ i ê súi-sek ;  Iā m̄-thang hō͘ i ê ba̍k-chiu-phê ín-iú , 26 In-ūi kī-lú ōe hō͘ lâng chí-ū chhun chi̍t-tè-piáⁿ ;  Îm-hū ōe chhiúⁿ-toa̍t lâng pó-kùi ê oa̍h-miā , 27 Lâng kiám ōe phō hé tī heng-chêng ,  I ê saⁿ ia̍h bô to̍h--khì mah?28 Lâng kiám ōe ta̍h tī jia̍t ê hé-thòaⁿ ,  I ê kha ia̍h bô sio--tio̍h mah?29 Chhin-kūn chhù-piⁿ ê bó͘--ê ,  ia̍h sī án-ni ;  Kìⁿ-nā bong i ê ,  bōe bián-tit siū-chōe , 30 Chha̍t in-ūi iau thau-the̍h mi̍h lâi chí-ki ,  Lâng bô khòaⁿ-khin i , 31 Siat-sú hō͘ lâng lia̍h-tio̍h ,  tio̍h pê chhit-pē ;  Tio̍h chiong ke-lāi só͘-ū--ê ,  lóng hō͘ lâng , 32 Kap lâng ê bó͘ kiâⁿ-îm--ê ,  chiū-sī bô tì-sek ;  Kiâⁿ chit ê sū--ê ,  beh sún-hāi ka-kī ê sìⁿ-miā , 33 I beh siū siong-hāi kap lêng-jio̍k ;  I ê kiàn-siàu bōe-ōe sóe-tû , 34 In-ūi tò͘-khī chiū-sī lâng ê tōa siū-khì ;  Pò-siû ê sî tek-khak bô khoan-iông , 35 Ēng gûn sio̍k-chōe ,  i iā m̄-ti̍h ;  Lí sui-jiân sàng chōe-chōe lé-mi̍h ,  i iā m̄ pàng lí soah , 
