1 Khúi-chà ê thian-phêng sī Iâ-hô-hoa só͘ iàm-ò͘ⁿ ;  Kong-pêng ê tô-chí sī I só͘ hoaⁿ-hí , 2 Kiau-ngō͘ lâi ,  kiàn-siàu ia̍h lâi ;  Chóng-sī tì-hūi sī kap khiam-pi ê lâng saⁿ-kap tī-teh , 3 Chèng-ti̍t ê lâng ,  i ê chin-si̍t beh ín-chhōa i ;  Kan-chà ê lâng ,  i ê koāi-phiah beh pāi-hoāi i , 4 Tōa siū-khì ê ji̍t ,  chîⁿ-châi bô lī-ek ;  Chí-ū kong-gī ōe kiù lâng thoat-lī sí-bô , 5 Oân-choân ê lâng ê gī beh pho͘-pîⁿ i ê lō͘ ;  To̍k-to̍k pháiⁿ-lâng beh in-ūi i ê pháiⁿ poa̍h-tó , 6 Chèng-ti̍t ê lâng ê gī beh chín-kiù i ;  Kan-chà ê lâng beh hō͘ in ê pháiⁿ lia̍h-tio̍h , 7 Pháiⁿ-lâng chi̍t-ē sí ,  i ê ǹg-bāng beh bô--khì ;  Chōe-jîn só͘ him-bō͘-ê ,  iā bô--khì , 8 Gī-lâng tit-tio̍h thoat-lī hoān-lān ;  Ū pháiⁿ-lâng chòe i ê thòe-sin , 9 Bô kèng-khiân ê lâng ēng chhùi hāi chhù-piⁿ ;  To̍k-to̍k gī-lâng tùi chai-bat tit-tio̍h kiù , 10 Gī-lâng heng-thong ,  thong-siâⁿ hoaⁿ-hí ;  Pháiⁿ-lâng bia̍t-bô ,  lâng lóng chhut hoaⁿ-hí ê siaⁿ , 11 Siâⁿ in-ūi chèng-ti̍t ê lâng ê chiok-hok chiū heng-khí ;  Chóng-sī in-ūi pháiⁿ-lâng ê chhùi chiū chhia-tó , 12 Biáu-sī chhù-piⁿ--ê ,  sī bû-ti ê lâng ;  Chóng-sī bêng-lí ê lâng chēng-chēng bô chòe-siaⁿ , 13 Sì-kòe kiâⁿ ,  kóng lâng ê tn̂g-té ,  lāu-siat pì-bi̍t ê sū ;  Sim sêng-si̍t ê lâng khǹg-ba̍t tāi-chì , 14 Bô tì-hūi ê chí-tō ,  peh-sìⁿ chiū sit-pāi ;  Bô͘-sū chōe ,  chiū tit-tio̍h an-ún , 15 Kā siⁿ-hūn lâng chòe pó-jīn ,  beh tōa siū khek-khui ;  M̄-ài kā lâng tah-èng--ê ,  chiū tit-tio̍h an-ún , 16 Hó tek-hēng ê hū-jîn-lâng tit-tio̍h miâ-siaⁿ ;  Kiông-béng ê ta-po͘-lâng tit-tio̍h chîⁿ-châi , 17 Jîn-chû ê lâng lī-ek ka-kī ê sìⁿ-miā ;  Chân-jím ê lâng hāi ka-kī ê seng-khu , 18 Pháiⁿ-lâng keng-êng ,  tit-tio̍h hu-ké ê kang-chîⁿ ;  Iā gī ê chéng-chí--ê ,  tit-tio̍h si̍t-chāi ê hāu-kó , 19 Tn̂g-tn̂g kiâⁿ-gī--ê ,  beh tit-tio̍h oa̍h ;  Tui-jip pháiⁿ-tāi--ê ,  beh tì-kàu sí ; 20 Sim-lāi koāi-phiah--ê ,  sī Iâ-hô-hoa só͘ iàm-ò͘ⁿ ;  Kiâⁿ tāi-chì oân-choân--ê ,  sī I só͘ hoaⁿ-hí , 21 Pháiⁿ-lâng chhiú khan chhiú ,  tek-khak bōe bián siū hêng-hoa̍t ;  Gī-lâng ê hō͘-è beh tit-tio̍h chín-kiù , 22 Hū-jîn-lâng súi ,  iā bô bêng-lí ,  Chhin-chhiūⁿ kim-khoân kòa tī ti ê phīⁿ , 23 Gī-lâng só͘ ì-ài--ê ,  lóng sī hó ;  Pháiⁿ-lâng só͘ ǹg-bāng--ê ,  kiat-kio̍k sī siū-khì , 24 Ū lâng ná the̍h-chhut ,  chiū ná ke-thiⁿ ;  Ū lâng kian-līn ,  chiū hoán-tńg sòng-hiong , 25 Ài siá-sì--ê ,  beh tit-tio̍h hong-sēng ;  Lūn-te̍k lâng-ê ,  beh tit-tio̍h lūn-te̍k , 26 Tún gō͘-kak m̄ thiò--ê ,  peh-sìⁿ beh chiù-chó͘ i ;  Kam-goān thiò-chhut--ê ,  beh tit-tio̍h chiok-hok , 27 Chhut-la̍t chòe hó-ê ,  beh tit-tio̍h un-hūi ;  Choan-bū hāi lâng-ê ,  hāi beh kàu i ê seng-khu , 28 Óa-khò ka-kī ê chîⁿ-châi--ê ,  beh poa̍h-tó ;  Gī-lâng beh heng-ōng ,  chhin-chhiūⁿ chhiⁿ-chhùi ê chhiū-hio̍h , 29 Kiáu-jiáu ka-kī ê ke--ê ,  só͘ chiap-siū--ê sī hong ;  Gû-gōng ê lâng beh chòe sim-lāi tì-hūi ê lâng ê lô͘-po̍k , 30 Gī-lâng só͘ kiat ê ké-chí sī oa̍h-miā ê chhiū ;  Tì-hūi ê lâng tit-tio̍h lâng ê lêng-hûn , 31 Khòaⁿ ah ,  gī-lâng tī sè-kan siū pò-èng ;  Hô-hòng pháiⁿ-lâng kap ū-chōe ê lâng ah?
