1 Í-sek-lia̍t ông Tāi-pi̍t ê kiáⁿ Só͘-lô-bûn ê chim-giân , 2 Beh hō͘ lâng ōe hiáu-tit tì-hūi kap kà-sī ,  Bêng-pe̍k thong-ta̍t ê ōe ; 3 Hō͘ lâng siū kà-sī ,  ōe ēng tì-hūi pān tāi-chì ,  Ēng kong-gī ,  phòaⁿ-toàn ,  chèng-ti̍t ; 4 Hō͘ gōng-ti̍t ê lâng ū lêng-khiàu ,  Hō͘ siàu-liân lâng ū tì-sek kap kè-e̍k ; 5 Hō͘ tì-hūi ê lâng thiaⁿ-kìⁿ ,  ke-thiⁿ ha̍k-būn ;  Hō͘ chhang-miâ ê lâng tit-tio̍h chin ê kiàn-sek ; 6 Hō͘ lâng bêng-pe̍k chim-giân kap só͘ chhut ê chhai , 7 Kèng-ùi Iâ-hô-hoa sī tì-sek ê kun-pún ;  Gû-gōng ê lâng biáu-sī tì-hūi kap kà-sī , 8 Góa ê kiáⁿ ,  tio̍h thiaⁿ lí ê lāu-pē ê kàu-tok ;  M̄-thang khì-sak lí ê lāu-bú ê kà-sī , 9 In-ūi che beh chòe lí thâu-khak-téng ê súi-bō ,  Lí ê ām-kún ê kim-liān , 10 Góa ê kiáⁿ ,  pháiⁿ-lâng nā ín-iú lí ,  Lí m̄-thang thàn i , 11 In nā kóng ,  Lí kap goán khì ,  Lán lâi bih-teh thâi lâng ,  Bô in-toaⁿ tng-tán bô-chōe ê lâng , 12 Lán chhin-chhiūⁿ im-hú kā in oa̍h-oa̍h thun--lo̍h-khì: In chhin-chhiūⁿ hām-lo̍h khiⁿ ê lâng ,  hō͘ lán chòe chi̍t-ē thun--lo̍h-khì ; 13 Lán beh tit-tio̍h ta̍k-iūⁿ ê pó-mi̍h ,  Ēng só͘ chhiúⁿ-ê ,  tún-móa lán ê chhù ; 14 Lí lâi ji̍p goán ê tóng ,  Tāi-ke ū kong-kiōng ê gûn-tē , 15 Góa ê kiáⁿ ,  bo̍h-tit kap in tâng kiâⁿ ,  Iok-sok lí ê kha bo̍h-tit ta̍h in ê lō͘ , 16 In-ūi in ê kha cháu-khì kiâⁿ-pháiⁿ ,  In kóaⁿ-kín beh hō͘ lâng lâu-huih , 17 Siat lô-bāng hō͘ chiáu-á khòaⁿ-kìⁿ ,  Che sī khang-khang , 18 Chiah ê lâng bih-teh sī lâu in ka-kī ê huih ,  Tng-tán sī hāi ka-kī ê sìⁿ-miā , 19 Kìⁿ-nā tham châi-lī--ê ,  in ê lō͘ sī án-ni ,  Chiū-sī chhiúⁿ-the̍h ka-kī ê sìⁿ-miā , 20 Tì-hūi tī ke-lō͘ tōa-siaⁿ kiò ,  Tī khui-khoah ê só͘-chāi chhut i ê siaⁿ , 21 Tī lāu-jia̍t ê ke-lō͘-thâu ,  tōa-siaⁿ kiò ,  Tī siâⁿ-mn̂g-kháu ,  tī siâⁿ-lāi ,  kóng-chhut i ê ōe ; 22 Kóng ,  Gōng-ti̍t lâng ài gōng-ti̍t ,  Bú-bān lâng ài bú-bān ,  Gû-gōng lâng oàn-hūn tì-sek ,  beh kàu sím-mi̍h sî ah?23 Góa chek-pī lín ,  lín tio̍h oa̍t-tńg ;  Khòaⁿ ah ,  góa beh ēng góa ê sîn kàng-lo̍h hō͘ lín ,  Ēng góa ê ōe chí-sī lín , 24 In-ūi góa bat kiò ,  lín m̄-thiaⁿ ;  Góa bat chhun-chhiú ,  bô lâng tì-ì ; 25 Lín hoán-tńg khòaⁿ-khin góa it-chhè ê khoàn-kài ,  M̄-khéng siū góa ê chek-pī , 26 Só͘-í lín tú-tio̍h hoān-lān ,  góa beh chhìn-chhiò ,  Lín tú-tio̍h kiaⁿ-hiâⁿ ,  góa beh lâng-gīn , 27 Lín ê kiaⁿ-hiâⁿ chhin-chhiūⁿ kông-hong chhe-lâi ,  Lín ê chai-hō chhin-chhiūⁿ kńg-lê-hong sàu-lâi ,  Hoān-lān thòng-khó͘ lîm-kàu lín sin-chiūⁿ , 28 Hit-sî in beh kiû góa ,  góa m̄-thiaⁿ ,  Chhiat-chhiat chhē góa ,  chhē bōe tio̍h , 29 In-ūi in oàn-hūn tì-sek ,  Bô hoaⁿ-hí kèng-ùi Iâ-hô-hoa , 30 M̄-thiaⁿ góa ê khoàn-kài ,  Biáu-sī góa ê chek-pī , 31 Só͘-í in beh chia̍h ka-kī kiâⁿ-chòe ê ké-chí ,  Hō͘ in tit-tio̍h só͘ kè-bô͘ kàu pá-ià , 32 Gōng-ti̍t lâng ê pōe-biū beh hō͘ i tì-kàu sí ,  Gû-gōng lâng an-ia̍t ,  beh hō͘ i tì-kàu bia̍t-bô , 33 To̍k-to̍k thiaⁿ-thàn góa ê beh an-jiân khiā-khí ;  Beh hióng-siū an-chēng ,  bô kiaⁿ tú-tio̍h chai-ē , 
