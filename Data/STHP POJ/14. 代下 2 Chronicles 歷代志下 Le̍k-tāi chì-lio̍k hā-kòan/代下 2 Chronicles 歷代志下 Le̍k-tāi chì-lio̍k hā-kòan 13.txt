1 Iâ-lô-phò-àm ông cha̍p-poeh--nî ,  A-pí-ngá chē-ūi chòe Iû-tāi ông , 2 Tī Iâ-lō͘-sat-léng chòe ông saⁿ-nî kú ,  I ê lāu-bú miâ kiò Bí-kai-a ,  sī Ki-pí-a lâng O͘-lia̍t ê cha-bó͘-kiáⁿ , 3 A-pí-ngá kap Iâ-lô-phò-àm kau-chiàn ,  A-pí-ngá ēng chi̍t tīn kè-kéng ê peng sì-cha̍p-bān ,  lâi pâi-tīn ,  lóng sī hó-táⁿ ê chiàn-sū ,  Iâ-lô-phò-àm iā ēng kè-kéng ê tōa ióng-sū poeh-cha̍p bān ,  lâi tùi i pâi-tīn , 4 A-pí-ngá khiā tī Í-hoat-liân soaⁿ-tōe ê Sé-má-liám soaⁿ ,  kóng ,  Iâ-lô-phò-àm kap Í-sek-lia̍t chèng-lâng ah ,  tio̍h thiaⁿ góa , 5 Iâ-hô-hoa Í-sek-lia̍t ê Siōng-tè chiong Í-sek-lia̍t kok éng-oán hō͘ Tāi-pi̍t ,  chiū-sī siat-li̍p iâm ê iok ,  siúⁿ-sù i kap i kiáⁿ-sun ,  lín kiám m̄-tio̍h chai mah?6 Chóng-sī Tāi-pi̍t ê kiáⁿ Só͘-lô-bûn ê jîn-sîn ,  Nî-pat ê kiáⁿ Iâ-lô-phò-àm ,  khí-lâi pōe-poān i ê chú-lâng , 7 Ū hiah-ê bô hē-lo̍h ê húi-lūi chū-chi̍p tè i ,  ka-kī kiông-béng ,  lâi kong-kek Só͘-lô-bûn ê kiáⁿ Lô-phò-àm ;  hit-sî Lô-phò-àm iáu siàu-liân nńg-chiáⁿ ,  bōe-ōe tí-tng in , 8 Taⁿ lín ū ì-sù beh tí-te̍k Tāi-pi̍t ê kiáⁿ-sun só͘ tī-lí Iâ-hô-hoa ê kok ;  lín ê lâng-gia̍h chin-chōe ,  koh ū kim-gû-á kap lín tī-teh ,  chiū-sī Iâ-lô-phò-àm só͘ kā lín chō chòe Siōng-tè ê , 9 Lín kiám m̄-sī kóaⁿ-tio̍k Iâ-hô-hoa ê chè-si ,  chiū-sī A-lûn ê kiáⁿ-sun ,  kap Lī-bī lâng ,  chiàu gōa-kok lâng ê kui-lē ka-kī siat-li̍p chè-si mah? sīm-chì bô-lūn sím-mi̍h lâng khan chi̍t chiah gû-káng-á ,  kap chhit-chiah mî-iûⁿ-káng ,  lâi hun-piat ka-kī ,  chiū thang chòe bô iáⁿ-chiah ê siōng-tè ê chè-si?10 Lūn-kàu goán ,  Iâ-hô-hoa sī goán ê Siōng-tè ,  goán bô khì-sak I ;  goán ū chè-si ho̍k-sāi Iâ-hô-hoa ,  chiū-sī A-lûn ê kiáⁿ-sun ;  koh ū Lī-bī lâng ta̍k-ê chīn i ê chit , 11 Ta̍k chá-khí ta̍k ê-hng hiàn sio-chè sio phang-hiuⁿ hō͘ Iâ-hô-hoa ;  koh ū pâi-lia̍t ê piáⁿ tī sèng-kiat ê toh ;  iā ū kim teng-tâi ,  kap teng-chóaⁿ ,  ta̍k ê-hng thang tiám i ;  in-ūi goán siú Iâ-hô-hoa goán Siōng-tè ê bēng-lēng ;  to̍k-to̍k lín khì-sak I , 12 Khòaⁿ ah ,  Siōng-tè kap goán tī-teh ,  chòe goán ê thâu ,  I ê chè-si iā kap goán tī-teh ,  the̍h hiáng-liāng ê hō-thâu tōa-siaⁿ pûn kong-kek lín ,  Í-sek-lia̍t lâng ah ,  m̄-thang kap Iâ-hô-hoa lín lia̍t-chó͘ ê Siōng-tè kau-chiàn ;  in-ūi lín bōe-ōe heng-thong , 13 Chóng-sī Iâ-lô-phò-àm bâi-ho̍k peng tī in ê āu-bīn ,  Tùi án-ni Í-sek-lia̍t lâng tī Iû-tāi ê thâu-chêng ,  bâi-ho̍k ê peng tī in ê āu-bīn , 14 Iû-tāi lâng oa̍t-thâu khòaⁿ ,  khòaⁿ chêng-āu lóng ū tùi-te̍k ê peng ;  chiū kiû-kiò Iâ-hô-hoa ,  chè-si iā pûn hō-thâu , 15 Iû-tāi lâng chiū âu-kiò ;  Iû-tāi lâng âu-kiò ê sî ,  Siōng-tè chiū phah-iâⁿ Iâ-lô-phò-àm kap Í-sek-lia̍t chèng-lâng ,  tī A-pí-ngá kap Iû-tāi lâng ê bīn-chêng , 16 Í-sek-lia̍t lâng tī Iû-tāi lâng ê bīn-chêng tô-cháu ;  Siōng-tè kau in tī Iû-tāi lâng ê chhiú , 17 A-pí-ngá kap i ê peh-sìⁿ tōa-tōa thâi-sí in ;  Í-sek-lia̍t lâng tó-teh lâi sí ê ,  ū gō͘-cha̍p-bān kè-kéng ê lâng , 18 Hit-sî Í-sek-lia̍t lâng chiū hâng-ho̍k ,  Iû-tāi lâng tit-tio̍h khah-iâⁿ ,  in-ūi óa-khò Iâ-hô-hoa in lia̍t-chó͘ ê Siōng-tè ê iân-kò͘ , 19 A-pí-ngá tui-jip Iâ-lô-phò-àm ,  chhú i kúi-nā ê siâⁿ ;  chiū-sī Pek-te̍k-lī kap i ê hiuⁿ-siā ,  Iâ-sa-ná kap i ê hiuⁿ-siā ,  Í-hoat-liân kap i ê hiuⁿ-siā , 20 Tng A-pí-ngá oa̍h-teh ê ji̍t ,  Iâ-lô-phò-àm bōe-ōe koh kiông-sēng ;  Iâ-hô-hoa phah i ,  i chiū sí , 21 A-pí-ngá chiām-chiām kiông-sēng ,  chhōa bó͘ cha̍p-sì-ê ,  siⁿ-kiáⁿ jī-cha̍p-jī ê ,  cha-bó͘-kiáⁿ cha̍p-la̍k-ê , 22 A-pí-ngá kî-û ê sū ,  kap i ê giân-hēng(**hêng) ,  lóng kì tī sian-ti E̍k-to ê chù-kái , 
