1 Iû-tāi ông Iok-sa-hoat pêng-an tò-khì Iâ-lō͘-sat-léng kàu i ê chhù , 2 Sian-kiàn Hap-ná-nî ê kiáⁿ Iâ-hō͘ chhut-lâi ngiâ-chih Iok-sa-hoat ông ,  kā i kóng ,  Lí pang-chān pháiⁿ-lâng ,  thiàⁿ oàn-hūn Iâ-hô-hoa ê lâng ,  ha̍p-gî mah? In-ūi án-ni Iâ-hô-hoa ê siū-khì lîm-kàu lí , 3 Nā-sī lí iáu ū hó-sū tī-teh ;  in-ūi lí tùi chit ê tōe-hng tû-khì A-su-tha-lio̍k ,  koh tiāⁿ-tio̍h lí ê sim chhē Siōng-tè , 4 Iok-sa-hoat tiàm tī Iâ-lō͘-sat-léng ;  āu-lâi koh chhut-khì sûn-sī peh-sìⁿ ê tiong-kan ,  tùi Pia̍t-sī-pa kàu Í-hoat-liân soaⁿ-tōe ,  chhōa peh-sìⁿ kui-ǹg Iâ-hô-hoa in lia̍t-chó͘ ê Siōng-tè , 5 Koh siat-li̍p sím-phòaⁿ-koaⁿ tī kéng-lāi ,  tī Iû-tāi kian-kò͘ ê siâⁿ ;  ta̍k ê siâⁿ lóng án-ni , 6 Kā hiah ê sím-phòaⁿ-koaⁿ kóng ,  Kín-sīn lín ê só͘-chòe ;  in-ūi lín sím-phòaⁿ m̄-sī ūi-tio̍h lâng ,  sī ūi-tio̍h Iâ-hô-hoa ;  lín sím-phòaⁿ ê sî ,  I kap lín tī-teh , 7 Taⁿ lín tio̍h kiaⁿ-ùi Iâ-hô-hoa ;  kín-sīn chòe tāi-chì ;  in-ūi Iâ-hô-hoa lán ê Siōng-tè bô-ū put-gī ,  bô phian-thán ,  bô siū pò͘-lō͘ , 8 Iok-sa-hoat tùi Lī-bī lâng ,  kap chè-si ,  kap Í-sek-lia̍t cho̍k-tiúⁿ tiong ,  siat-li̍p lâng ,  tī Iâ-lō͘-sat-léng ūi Iâ-hô-hoa phòaⁿ-toàn tāi-chì ,  kap saⁿ-kò ,  In chiū tò-khì Iâ-lō͘-sat-léng , 9 I koh bēng-lēng in kóng ,  Lín tio̍h kiaⁿ-ùi Iâ-hô-hoa ,  chīn-tiong sêng-si̍t sim lâi kiâⁿ chit ê tāi-chì , 10 Kìⁿ-nā lín ê hiaⁿ-tī tiàm tī in hiah ê siâⁿ--ê ,  nā ū oan-ke ê sū ,  lâi chiū-kūn lín ,  bô-lūn sím-mi̍h tāi-chì ,  he̍k-sī ūi-tio̍h lâu huih ,  á-sī tī lu̍t-hoat kap kài-bēng ,  á-sī lu̍t-lē kap hoat-tō͘ ê tiong-kan ,  lín tio̍h kéng-kài in ,  m̄-thang tek-chōe Iâ-hô-hoa ,  tì-kàu siū-khì lîm-kàu lín ,  kap lín ê hiaⁿ-tī ;  lín án-ni chòe ,  chiū bô chōe , 11 Khòaⁿ ah ,  kìⁿ-nā sio̍k Iâ-hô-hoa ê sū ,  ū chè-si-thâu A-má-lī-ngá koán-lí lín ;  kìⁿ-nā sio̍k ông ê sū ,  ū Iû-tāi ê cho̍k-tiúⁿ Í-si̍t-má-lī ê kiáⁿ Se-pa-tē-ngá koán-lí lín ,  Tī lín ê bīn-chêng ū Lī-bī lâng chòe koaⁿ-tiúⁿ ;  lín tio̍h hó-táⁿ chòe tāi-chì ,  goān Iâ-hô-hoa kap hó-lâng tī-teh , 
