1 Hit-sî Só͘-lô-bûn kóng ,  Iâ-hô-hoa bat kóng ,  I beh tiàm tī o͘-o͘ àm-àm ê tiong-kan , 2 Chóng-sī góa í-keng khí chi̍t keng tiān hō͘ Lí khiā-khí ,  chòe Lí éng-oán tòa ê só͘-chāi , 3 Ông oa̍t-tńg i ê bīn ,  chiok-hok Í-sek-lia̍t ê hōe-chiòng ,  Í-sek-lia̍t hōe-chiòng lóng khiā--khí-lâi , 4 I kóng ,  Iâ-hô-hoa Í-sek-lia̍t ê Siōng-tè sī eng-kai o-ló--ê ;  in-ūi I chhin-chhùi tùi góa ê pē Tāi-pi̍t só͘ èng-ún ê ,  chhin-chhiú èng-giām--i ,  kóng , 5 Tùi Góa chhōa Góa ê peh-sìⁿ chhut Ai-ki̍p tōe í-lâi ,  Góa bē-bat tī Í-sek-lia̍t chèng chi-phài tiong kéng chi̍t ê siâⁿ lâi khí tiān hō͘ Góa ê miâ tiàm tī-hia ;  iā bē-bat kéng lâng chòe Góa ê peh-sìⁿ Í-sek-lia̍t ê jîn-kun ; 6 to̍k-to̍k kéng Iâ-lō͘-sat-léng hō͘ Góa ê miâ tiàm tī-hia ,  koh kéng Tāi-pi̍t tī-lí Góa ê peh-sìⁿ Í-sek-lia̍t , 7 Góa ê pē Tāi-pi̍t sim-lāi ū ì-sù ,  beh ūi Iâ-hô-hoa Í-sek-lia̍t ê Siōng-tè ê miâ khí tiān , 8 Chóng-sī Iâ-hô-hoa tùi góa ê pē Tāi-pi̍t kóng ,  Lí ê sim ū ì-sù beh ūi Góa ê miâ khí tiān ,  lí chit ê ì-sù chin-hó ; 9 to̍k-to̍k lí m̄-thang khí tiān ,  lí só͘ chhin-siⁿ ê kiáⁿ beh ūi Góa ê miâ khí tiān , 10 Taⁿ Iâ-hô-hoa èng-giām I só͘ kóng ê ōe ;  Góa chiàu Iâ-hô-hoa ê ōe khí-lâi sòa-chiap góa ê pē Tāi-pi̍t ,  chē Í-sek-lia̍t ê kok-ūi ;  koh ūi Iâ-hô-hoa Í-sek-lia̍t Siōng-tè ê miâ khí tiān , 11 Góa an-tì iok-kūi tī-hia ;  kūi-lāi ū Iâ-hô-hoa ê iok ,  chiū-sī I kap Í-sek-lia̍t lâng só͘ li̍p ê iok , 12 Ông tng Í-sek-lia̍t hōe-chiòng ê bīn-chêng ,  khiā tī Iâ-hô-hoa ê tôaⁿ-chêng ,  kia̍h-khí chhiú ; 13 (in-ūi Só͘-lô-bûn bat chō chi̍t ê tâng-tâi ,  tn̂g gō͘-tiú ,  khoah gō͘-tiú ,  koâiⁿ saⁿ-tiú ,  hē tī īⁿ-tiong ;  chiū khiā tī tâi-téng ,  tng Í-sek-lia̍t hōe-chiòng ê bīn-chêng kūi--lo̍h-khì ,  kia̍h-khí chhiú ǹg thiⁿ , ) kóng , 14 Iâ-hô-hoa Í-sek-lia̍t ê Siōng-tè ah ,  tī thiⁿ--nih ,  tī tōe--nih ,  bô ū siōng-tè chhin-chhiūⁿ Lí ,  siú iok kiâⁿ chû-ài tī Lí hiah ê lô͘-po̍k ,  chiū-sī chīn-sim kiâⁿ tī Lí ê bīn-chêng--ê , 15 Lí tùi Lí ê lô͘-po̍k ,  góa ê pē Tāi-pi̍t ,  só͘ èng-ún ê ,  Lí ū siú--i ;  Lí chhin-chhùi kóng--ê ,  chhin-chhiú èng-giām--i ,  chiàu kin-á-ji̍t ê khoán , 16 Iâ-hô-hoa Í-sek-lia̍t ê Siōng-tè ah ,  Lí só͘ èng-ún Lí ê lô͘-po̍k góa ê pē Tāi-pi̍t ,  kóng ,  Lí ê kiáⁿ-sun nā kín-sīn in ê só͘-chòe ,  kiâⁿ Góa ê lu̍t-hoat ,  chhin-chhiūⁿ lí kiâⁿ tī góa ê bīn-chêng ,  chiū sio̍k tī lí-ê beh tī Góa ê bīn-chêng chē Í-sek-lia̍t ê kok-ūi éng bô tn̄g ,  taⁿ kiû Lí èng-giām i , 17 Iâ-hô-hoa ,  Í-sek-lia̍t ê Siōng-tè ah ,  Lí tùi Lí ê lô͘-po̍k Tāi-pi̍t só͘ kóng-ê ,  kiû Lí hō͘ i chiâⁿ-chòe si̍t-sū , 18 Siōng-tè kiám chin-chiàⁿ beh kap sè-kan lâng khiā-khí tōe-chiūⁿ mah? Khòaⁿ ah ,  thiⁿ kap chiah ê thiⁿ ê thiⁿ ,  siōng-chhiáⁿ bô kàu-gia̍h hō͘ Lí khiā-khí ,  hô-hòng góa só͘ khí chit keng tiān ah?19 Iâ-hô-hoa góa ê Siōng-tè ah ,  goān Lí àⁿ-lo̍h siàu-liām Lí ê lô͘-po̍k ê kî-tó khún-kiû ,  lâi thiaⁿ Lí ê lô͘-po̍k só͘ kî-tó tī Lí ê bīn-chêng ê kiû-kiò kî-tó ; 20 goān Lí ji̍t-mî khòaⁿ-kò͘ chit ê tiān ,  chiū-sī Lí só͘ kóng-khí beh an-tì Lí ê miâ tī-hia ê só͘-chāi ,  lâi thiaⁿ Lí ê lô͘-po̍k só͘ beh ǹg chit só͘-chāi kî-tó ê kî-tó , 21 Lí ê lô͘-po̍k kap Lí ê peh-sìⁿ Í-sek-lia̍t ǹg chit só͘-chāi kî-tó ê sî ,  goān Lí thiaⁿ in ê kî-kiû ,  goān Lí tùi thiⁿ ,  Lí khiā-khí ê só͘-chāi ,  lâi thiaⁿ in ;  Lí thiaⁿ-kìⁿ ê sî chiū sià-bián , 22 Lâng nā tek-chōe i ê chhù-piⁿ ,  iā ū lâng ēng chi̍t ê chiù-chōa kah i chiù-chōa ,  i nā lâi chit keng tiān ,  tī Lí ê tôaⁿ-chêng chiù-chōa ; 23 kiû Lí tùi thiⁿ thiaⁿ lâi pān-lí i ,  sím-phòaⁿ Lí chiah ê lô͘-po̍k ,  tēng pháiⁿ-lâng ê chōe ,  chiàu i só͘ kiâⁿ--ê ,  pò-èng tī i ê thâu-khak ;  tēng gī-lâng chòe gī ,  chiàu i ê gī lâi hō͘ i , 24 Siat-sú Lí ê peh-sìⁿ Í-sek-lia̍t ,  in-ūi tek-chōe Lí ,  chiah thâi-su tī tùi-te̍k ê bīn-chêng ,  in nā kui-ǹg Lí ,  jīn Lí ê miâ ,  koh tī chit keng tiān kî-tó khún-kiû Lí ; 25 kiû Lí tùi thiⁿ thiaⁿ in ,  lâi sià-bián Lí ê peh-sìⁿ Í-sek-lia̍t ê chōe ,  hō͘ in tò-lâi Lí só͘ siúⁿ-sù in ,  kap in lia̍t-chó͘ ê tōe , 26 Siat-sú in tek-chōe Lí ,  tì-kàu thiⁿ koaiⁿ-ba̍t bô lo̍h-hō͘ ;  Lí hêng-hoa̍t in ê sî ,  in nā ǹg chit só͘-chāi kî-tó ,  jīn Lí ê miâ ,  lī-khui in ê chōe ; 27 kiû Lí tī thiⁿ--nih thiaⁿ in ,  sià-bián Lí ê lô͘-po̍k kap Lí ê peh-sìⁿ Í-sek-lia̍t ê chōe ,  tī Lí kà-sī in só͘ tio̍h kiâⁿ ê hó-lō͘ ê sî ,  koh lo̍h-hō͘ tī Lí ê tōe ,  chiū-sī Lí siúⁿ-sù Lí ê peh-sìⁿ chòe gia̍p ê , 28 Chit ê tōe nā ū ki-hng ,  un-e̍k ,  ko͘-tâ ,  hiú-nōa ,  chháu-meh ,  chián-thâng ,  á-sī in hiah ê tùi-te̍k ,  tī in hiah ê siâⁿ ê tōe ,  ûi-khùn in ,  bô-lūn ū sím-mi̍h chai-ē ,  sím-mi̍h phòa-pīⁿ ; 29 he̍k-sī chi̍t-lâng ,  he̍k-sī Lí ê peh-sìⁿ Í-sek-lia̍t ê chèng-lâng ,  ta̍k-ê chai ka-kī sim-lāi ê chai-ē iu-būn ,  ǹg chit keng tiān kia̍h-khí chhiú ,  bô-lūn cháiⁿ-iūⁿ khún-kiû ,  cháiⁿ-iūⁿ kî-tó ; 30 goān Lí tùi thiⁿ--nih ,  Lí só͘ khiā-khí ê só͘-chāi ,  lâi thiaⁿ i ,  lâi sià-bián--i ,  Lí chai in ê sim ,  chiàu in ta̍k-lâng ê kiâⁿ-chòe lâi khoán-thāi in ,  (in-ūi sè-kan lâng ê sim chí-ū Lí chai nā-tiāⁿ) ; 31 hō͘ in tī Lí siúⁿ-sù goán lia̍t-chó͘ ê tōe ,  chi̍t-sì-lâng kèng-ùi Lí ,  kiâⁿ Lí ê tō-lō͘ , 32 Lūn-kàu gōa-pang lâng ,  m̄-sī sio̍k Lí ê peh-sìⁿ Í-sek-lia̍t ê ,  ūi-tio̍h Lí ê tōa-miâ ,  tōa koân-lêng ê chhiú chhun-chhut ê chhiú-kut ,  tùi hn̄g-hn̄g ê só͘-chāi lâi ,  in nā lâi ǹg chit keng tiān kî-tó ; 33 goān Lí tùi thiⁿ ,  Lí khiā-khí ê só͘-chāi ,  lâi thiaⁿ in ,  chiàu gōa-pang lâng it-chhè só͘ tùi Lí kiû-ê lâi kiâⁿ ;  hō͘ thiⁿ-ē bān peh-sìⁿ lóng bat Lí ê miâ ,  kèng-ùi Lí ,  chhin-chhiūⁿ Lí ê peh-sìⁿ Í-sek-lia̍t chi̍t-iūⁿ ;  koh hō͘ in chai góa só͘ khí chit keng tiān ,  sī ēng Lí ê miâ lâi chheng-ê , 34 Lí ê peh-sìⁿ nā chhut-khì Lí só͘ chhe in khì ê lō͘ ,  kap tùi-te̍k kau-chiàn ,  ǹg Lí só͘ kéng chit ê siâⁿ ,  kap góa ūi-tio̍h Lí ê miâ só͘ khí ê tiān ,  lâi kî-tó Lí ; 35 goān Lí tùi thiⁿ lâi thiaⁿ in ê kî-tó khún-kiû ,  lâi pó-hō͘ in ê gī , 36 Lí ê peh-sìⁿ nā tek-chōe Lí ,  (in-ūi bô ū bô hoān-chōe ê lâng , ) Lí siū-khì in ,  chiong in kau hō͘ tùi-te̍k ,  tì-kàu in lia̍h in kàu he̍k-sī hn̄g he̍k-sī kūn ê tōe ; 37 in nā tī só͘ lia̍h-khì ê tōe ,  sim-lāi tò-tńg siūⁿ lâi hoán-hóe ,  koh tī lia̍h in ê lâng ê tōe ,  khún-kiû Lí kóng ,  Goán ū-chōe ,  goán ū pōe-ge̍k ,  goán ū chòe-pháiⁿ ; 38 in nā tī siū lia̍h-khì ê tōe ,  chiū-sī tùi-te̍k lia̍h in khì ê tōe ,  chīn-sim chīn-sèng kui-ho̍k Lí ,  koh ǹg pún-tōe ,  chiū-sī Lí siúⁿ-sù in lia̍t-chó͘ ê tōe ,  kap Lí só͘ kéng ê siâⁿ ,  í-ki̍p góa ūi-tio̍h Lí ê miâ só͘ khí ê tiān ,  lâi kî-tó Lí ; 39 goān Lí tùi thiⁿ ,  Lí só͘ khiā-khí ê só͘-chāi ,  thiaⁿ in ê kî-tó khún-kiû ,  lâi pó-hō͘ in ê gī ,  koh sià-bián Lí ê peh-sìⁿ tek-chōe Lí ê , 40 Góa ê Siōng-tè ah ,  taⁿ góa kiû Lí ba̍k-chiu khòaⁿ ,  hī-khang thiaⁿ ,  tī chit só͘-chāi só͘ hiàn ê kî-tó , 41 Iâ-hô-hoa Siōng-tè ah ,  kiû Lí khí-lâi ,  Lí kap Lí lêng-le̍k ê kūi ,  ji̍p Lí an-hioh ê só͘-chāi ;  Iâ-hô-hoa Siōng-tè ah ,  goān Lí ê chè-si chhēng kiù-un ,  goān Lí hiah ê sèng ê peh-sìⁿ tit-tio̍h hok-khì lâi hoaⁿ-hí , 42 Iâ-hô-hoa Siōng-tè ah ,  kiû Lí bo̍h-tit kū-choa̍t Lí siū boah-iû--ê ;  tio̍h kì-liām Lí si-hō͘ Lí ê lô͘-po̍k Tāi-pi̍t ê chû-ài , 
