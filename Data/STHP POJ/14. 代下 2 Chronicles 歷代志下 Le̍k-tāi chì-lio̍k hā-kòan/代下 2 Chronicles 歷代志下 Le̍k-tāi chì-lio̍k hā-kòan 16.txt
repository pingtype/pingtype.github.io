1 A-sat ông saⁿ-cha̍p-la̍k nî ,  Í-sek-lia̍t ông Pa-sa chiūⁿ-lâi kong-kek Iû-tāi ,  khí La̍h-má ,  beh chó͘-tòng lâng chhut-ji̍p tī Iû-tāi ông A-sat hia , 2 A-sat chiū tùi Iâ-hô-hoa ê tiān kap ông-kiong ê hú-khò͘ ,  the̍h-chhut kim gûn ,  sàng hō͘ khiā-khí tī Tāi-má-sek ê A-lân ông Piān-hap-ta̍t ,  kóng , 3 Góa kap lí ū iok ,  chhin-chhiūⁿ chêng góa ê lāu-pē kap lí ê lāu-pē chi̍t-iūⁿ ;  taⁿ góa ēng kim gûn sàng lí ;  chhiáⁿ lí khì hòe-bô lí kap Í-sek-lia̍t ông Pa-sa só͘ li̍p ê iok ,  hō͘ i lī-khui góa , 4 Piān-hap-ta̍t thiaⁿ-thàn A-sat ông ê ōe ,  chhe i hiah ê kun-tiúⁿ khì kong-kek Í-sek-lia̍t ê siâⁿ ;  in chiū kong-phòa Í-hûn ,  Tàn ,  A-pek-má-im ,  í-ki̍p Ná-hut-tha-lī it-chhè hú-khò͘ ê siâⁿ , 5 Pa-sa thiaⁿ-kìⁿ chiū thêng-kang ,  bô koh khí La̍h-má , 6 Tùi án-ni A-sat ông chhōa Iû-tāi chèng-lâng ;  in chiū poaⁿ-sóa Pa-sa só͘ ēng lâi khí La̍h-má ê chio̍h-thâu kap chhâ ,  ēng i lâi khí Ka-pa kap Bí-su-pa , 7 Hit-sî sian-kiàn Hap-ná-nî lâi kìⁿ Iû-tāi ông A-sat ,  kā i kóng ,  In-ūi lí óa-khò A-lân ông ,  bô óa-khò Iâ-hô-hoa lí ê Siōng-tè ,  só͘-í A-lân ông ê kun-peng thoat-lī lí ê chhiú , 8 Kó͘-si̍t lâng kap Lō͘-pí lâng kiám m̄-sī tōa ê kun-tūi ,  ū chōe-chōe chiàn-chhia kap bé-peng mah? To̍k-to̍k in-ūi lí óa-khò Iâ-hô-hoa ,  I chiū chiong in kau tī lí ê chhiú , 9 In-ūi Iâ-hô-hoa ê ba̍k-chiu tī choân-tōe khòaⁿ-lâi khòaⁿ-khì ;  kìⁿ-nā choan-sim ǹg I ê ,  I beh hián-bêng I ê tōa khùi-la̍t pang-chān i ,  Tī chit ê tāi-chì ,  lí só͘ kiâⁿ sī gōng ;  in-ūi án-ni ,  í-āu lí beh ū kau-chiàn ê sū , 10 A-sat chiū siū-khì sian-kiàn ,  koaiⁿ i tī kaⁿ--nih ;  in-ūi i ūi-tio̍h chit-kiāⁿ sū tōa siū-khì ,  Hit-sî A-sat iā pháiⁿ khoán-thāi peh-sìⁿ-tiong kúi-nā lâng , 11 A-sat só͘ kiâⁿ ê sū ,  tùi-thâu kàu-bé ,  lóng kì tī Iû-tāi kap Í-sek-lia̍t chiah ê ông ê kì-lio̍k , 12 A-sat ông saⁿ-cha̍p-káu--nî ,  i ê kha ū phòa-pīⁿ ,  pīⁿ chin siong-tiōng ,  Phòa-pīⁿ ê sî bô kiû Iâ-hô-hoa ,  to̍k-to̍k khì kiû i-seng , 13 A-sat chòe ông sì-cha̍p-it nî chiū sí ;  kap i ê lia̍t-chó͘ saⁿ-kap khùn ; 14 bâi-chòng tī i ka-kī ê bōng ,  chiū-sī i tī Tāi-pi̍t ê siâⁿ ūi ka-kī só͘ chha̍k ê ,  hē tī bîn-chhn̂g--nih ;  i ê bîn-chhn̂g ū phang-hiuⁿ móa-móa ,  chiū-sī chiàu tiau-hô hiuⁿ ê hoat só͘ chhòng--ê ,  Peh-sìⁿ ūi-tio̍h i kiâⁿ chōe-chōe sio ê lé-sò͘ , 
