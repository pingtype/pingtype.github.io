1 Só͘-lô-bûn tiāⁿ-tio̍h ì-sù beh ūi Iâ-hô-hoa ê miâ khí tiān-tn̂g ,  iā ūi ka-kī ê kok khí hông-kiong , 2 Só͘-lô-bûn chiū kéng thiau-hu chhit-bān ,  chiūⁿ-soaⁿ phah-chio̍h-ê poeh-bān ,  tok-kang-ê saⁿ-chheng la̍k-pah , 3 Só͘-lô-bûn chhe lâng khì kìⁿ Chhui-lô ông ,  Hō͘-lân ,  kóng ,  Lí bat ūn pek-hiuⁿ-chhâ hō͘ góa ê lāu-pē Tāi-pi̍t khí chhù lâi khiā-khí ,  kiû lí iā chiàu án-ni khoán-thāi góa , 4 Khòaⁿ ah ,  góa beh ūi-tio̍h Iâ-hô-hoa góa ê Siōng-tè ê miâ khí tiān ,  hun-piat chòe-sèng hiàn-hō͘ I ,  thang tī I ê bīn-chêng sio phang-liāu ê hiuⁿ ,  siông-siông kiong-kip pâi-lia̍t ê piáⁿ ,  ta̍k chá-àm ,  an-hioh-ji̍t ,  ge̍h ê chhoe-it ,  kap Iâ-hô-hoa ,  goán ê Siōng-tè ,  só͘ tiāⁿ-tio̍h ê choeh-kî ,  hiàn sio-chè ,  Che sī Í-sek-lia̍t lâng éng-oán ê lē , 5 Góa só͘ beh khí ê tiān chin-tōa ,  in-ūi goán ê Siōng-tè chin-tōa ,  iâⁿ-kè lóng-chóng ê siōng-tè , 6 Thiⁿ kap thiⁿ-téng ê thiⁿ siōng-chhiáⁿ bô kàu-gia̍h thang hō͘ I khiā-khí ,  chī-chūi ōe ūi-tio̍h I khí tiān ah? góa sī sím-mi̍h hō lâng thang kā I khí tiān mah? put-kò tī I ê bīn-chêng sio-hiuⁿ nā-tiāⁿ , 7 Taⁿ kiû lí chhe chi̍t-lâng kàu góa chia ,  chiū-sī gâu chòe kim ,  gûn ,  tâng ,  thih ,  kap chí-sek ,  chu-âng-sek ,  lâm-sek ê liāu ê ,  iā cheng-kong tī ta̍k-hāng tiau-khek ê kang ,  thang kap hiah ê kap góa tī Iû-tāi Iâ-lō͘-sat-léng gâu ê sai-hū saⁿ-kap chòe-kang ,  chiū-sī góa ê lāu-pē Tāi-pi̍t só͘ pī-pān ê , 8 Koh kiû lí tùi Lī-pa-lùn ūn pek-hiuⁿ-chhiū ,  siông-chhiū ,  tôaⁿ-hiuⁿ-chhiū ,  kàu góa chia ;  in-ūi góa chai lí ê lô͘-po̍k gâu chhò Lī-pa-lùn ê chhiū ;  khòaⁿ ah ,  góa ê lô͘-po̍k beh kap lí ê lô͘-po̍k saⁿ-kap chòe ; 9 án-ni thang kā góa pī-pān chōe-chōe chhâ-liāu ;  in-ūi góa só͘ beh khí ê tiān sī tōa koh kî-biāu , 10 Lí ê lô͘-po̍k chhò-chhiū ,  khòaⁿ ah ,  góa beh hō͘ in hó ê sió-be̍h nn̄g-bān ko-ní ,  tōa-be̍h nn̄g-bān ko-ní ,  chiú nn̄g-bān pà-te̍k ,  iû nn̄g-bān pà-te̍k , 11 Chhui-lô ông Hō͘-lân hê-phoe ìn Só͘-lô-bûn kóng ,  In-ūi Iâ-hô-hoa thiàⁿ I ê peh-sìⁿ ,  chiū siat-li̍p lí chòe in ê ông , 12 Hō͘-lân koh kóng ,  Chhòng-chō thiⁿ tōe ê Iâ-hô-hoa ,  Í-sek-lia̍t ê Siōng-tè ,  sī eng-kai o-ló--ê ;  I siúⁿ-sù Tāi-pi̍t ông chi̍t ê tì-hūi ê kiáⁿ ,  hō͘ i ū chhang-miâ gâu kè-bô͘ ,  thang ūi-tio̍h Iâ-hô-hoa khí tiān koh ūi i ê kok khí hông-kiong , 13 Taⁿ góa chhe chi̍t ê cheng-kong chhang-miâ ê lâng khì ,  sī góa ê lāu-pē Hō͘-lân só͘-ēng--ê , 14 I sī Tàn ê chi-phài chi̍t ê hū-jîn-lâng ê kiáⁿ ,  i ê lāu-pē sī Chhui-lô lâng ;  i gâu chòe kim ,  gûn ,  tâng ,  thih ,  chio̍h ,  chhâ ,  kap chí-sek ,  lâm-sek ,  iù-tōe pò͘ ,  chu-âng-sek ,  iā ōe hiáu-tit ta̍k téng-hō ê tiau-khek ,  iā ōe siūⁿ-chhut ta̍k téng-hō ê kang ;  hō͘ i kap lí gâu ê sai-hū ,  í-ki̍p lí ê lāu-pē ,  góa ê chú Tāi-pi̍t ,  gâu ê sai-hū saⁿ-kap chòe , 15 Taⁿ góa ê chú só͘ kóng ê sió-be̍h ,  tōa-be̍h ,  iû ,  chiú ,  goān ūn lâi hō͘ chiah ê lô͘-po̍k , 16 Goán beh chiàu lí só͘ khiàm-ēng--ê tùi Lī-pa-lùn chhò-chhiū ,  ká kui-pâi phû tī hái--nih ūn kàu Iok-phàⁿ ;  lí chiū thang ūn kàu Iâ-lō͘-sat-léng , 17 Só͘-lô-bûn sǹg khiā-khí tī Í-sek-lia̍t tōe ê chhut-gōa lâng ,  chiàu i ê lāu-pē Tāi-pi̍t só͘ sǹg ê ,  kè-kiōng ū cha̍p-gō͘-bān saⁿ-chheng la̍k-pah miâ , 18 I hō͘ chhit-bān lâng chòe thiau-hu ,  poeh-bān lâng tī soaⁿ--nih phah-chio̍h ,  saⁿ-chheng la̍k-pah lâng kam-tok in chòe-kang--ê , 
