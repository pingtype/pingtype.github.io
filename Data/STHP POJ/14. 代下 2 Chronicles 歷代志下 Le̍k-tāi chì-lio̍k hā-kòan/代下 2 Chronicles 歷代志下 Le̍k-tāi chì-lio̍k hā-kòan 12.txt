1 Lô-phò-àm ê kok kian-kò͘ ,  i kiông-sēng ê sî ,  chiū khì-sak Iâ-hô-hoa ê lu̍t-hoat ,  Í-sek-lia̍t iā lóng tè i , 2 Lô-phò-àm ông gō͘--nî ,  Ai-ki̍p ông Sī-sat chiūⁿ-lâi kong-kek Iâ-lō͘-sat-léng ;  in-ūi in tek-chōe Iâ-hô-hoa , 3 Sī-sat ū chiàn-chhia chi̍t-chheng nn̄g-pah tiuⁿ ,  bé-peng la̍k-bān ;  koh tè i tùi Ai-ki̍p chhut-lâi ê lâng ,  chiū-sī Lō͘-pí lâng ,  So͘-ki lâng ,  Kó͘-si̍t lâng ,  chōe kàu bōe-sǹg-tit , 4 I kong-chhú Iû-tāi kian-kò͘ ê siâⁿ ,  chiū lâi kàu Iâ-lō͘-sat-léng , 5 Hit-sî Iû-tāi ê siú-léng ūi-tio̍h Sī-sat ê iân-kò͘ ,  chū-chi̍p tī Iâ-lō͘-sat-léng ,  sian-ti Sī-má-ngá lâi kìⁿ Lô-phò-àm kap hiah ê siú-léng ,  kā in kóng ,  Iâ-hô-hoa án-ni kóng ,  Lín khì-sak Góa ,  só͘-í Góa khì-sak lín tī Sī-sat ê chhiú , 6 Tùi án-ni Í-sek-lia̍t hiah ê siú-léng kap ông ka-kī khiam-pi ,  kóng ,  Iâ-hô-hoa sī kong-gī , 7 Iâ-hô-hoa khòaⁿ-kìⁿ in ka-kī khiam-pi ,  Iâ-hô-hoa ê ōe chiū lîm-kàu Sī-má-ngá kóng ,  In kì-jiân ka-kī khiam-pi ,  Góa bô beh châu-bia̍t in ,  beh hō͘ in lio̍h-á tit-tio̍h chín-kiù ,  Góa bô beh ēng Sī-sat ê chhiú piàⁿ-lo̍h Góa ê siū-khì tī Iâ-lō͘-sat-léng , 8 Chóng-sī in beh chòe Sī-sat ê lô͘-po̍k ,  hō͘ in chai ho̍k-sāi Góa ,  kap ho̍k-sāi lia̍t-kok ,  ū sím-mi̍h hun-piat , 9 Tùi án-ni Ai-ki̍p ông Sī-sat chiūⁿ-lâi kong-kek Iâ-lō͘-sat-léng chhiúⁿ Iâ-hô-hoa tiān ê pó-mi̍h ,  kap ông-kiong ê pó-mi̍h ,  lóng tòa--khì ;  koh chhiúⁿ Só͘-lô-bûn só͘ chòe kim ê pîn-pâi , 10 Lô-phò-àm ông chòe tâng ê pîn-pâi lâi thòe in ,  kau hō͘ siú ông-kiong mn̂g ê sī-ōe-tiúⁿ kò͘-siú , 11 Ông ta̍k-pái ji̍p Iâ-hô-hoa ê tiān ,  sī-ōe chiū tòa chiah ê pîn-pâi ;  āu-lâi chiū tòa tò-tńg lâi hē tī sī-ōe ê chhù , 12 Ông ka-kī khiam-pi ê sî ,  Iâ-hô-hoa ê siū-khì siu tò-tńg ,  bô it-chīn bia̍t--i ;  koh tī Iû-tāi ê tiong-kan iā ū hó ê tāi-chì , 13 Lô-phò-àm ông ka-kī kiông-sēng ,  tī Iâ-lō͘-sat-léng chòe ông ,  Lô-phò-àm chē-ūi ê sî sì-cha̍p-it hè ,  tī Iâ-lō͘-sat-léng ,  chiū-sī Iâ-hô-hoa tùi Í-sek-lia̍t chèng chi-phài-tiong só͘ kéng an-tì I ê miâ ê siâⁿ ,  chòe ông cha̍p chhit nî ,  I ê lāu-bú miâ kiò Ná-má ,  sī A-bûn lâng , 14 Lô-phò-àm kiâⁿ pháiⁿ ;  in-ūi i bô tiāⁿ-tio̍h ì-sù chhē Iâ-hô-hoa , 15 Lô-phò-àm só͘ kiâⁿ ê sū ,  tùi thâu kàu bé ,  kiám bô kì tī sian-ti Sī-má-ngá kap sian-kiàn E̍k-to ê chheh ,  lūn cho̍k-phó͘--ê mah? Lô-phò-àm kap Iâ-lô-phò-àm siông-siông kau-chiàn , 16 Lô-phò-àm kap i ê lia̍t-chó͘ tâng-khùn ,  bâi-chòng tī Tāi-pi̍t siâⁿ ;  I ê kiáⁿ A-pí-ngá sòa-chiap i chòe ông , 
