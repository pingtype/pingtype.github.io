1 A-sat ê kiáⁿ Iok-sa-hoat sòa-chiap i chòe-ông ,  ka-kī kiông-sēng ,  tí-te̍k Í-sek-lia̍t , 2 An-tì kun-peng tī Iû-tāi hiah ê kian-kò͘ ê siâⁿ ,  kok siat hông-siú ê peng tī Iû-tāi tōe ,  kap i ê lāu-pē A-sat só͘ chhú Í-hoat-liân hiah ê siâⁿ , 3 Iâ-hô-hoa kap Iok-sa-hoat tī-teh ,  in-ūi i kiâⁿ i ê chó͘ Tāi-pi̍t khí-thâu kiâⁿ ê lō͘ ,  bô chhē hiah ê Pa-le̍k ; 4 to̍k-to̍k chhē i ê lāu-pē ê Siōng-tè ,  kiâⁿ I ê kài-bēng ,  bô chiàu Í-sek-lia̍t lâng ê só͘ kiâⁿ , 5 Só͘-í Iâ-hô-hoa kian-kò͘ i ê kok-ūi ,  Iû-tāi chèng-lâng hiàn lé-mi̍h hō͘ Iok-sa-hoat ,  I chiū ū chōe-chōe hè-châi kap êng-kng , 6 I hùn-chì kiâⁿ Iâ-hô-hoa ê tō-lō͘ ;  koh tùi Iû-tāi tû-khì hiah ê soaⁿ-thâu-tôaⁿ ,  kap hiah ê A-sià-la̍h , 7 I chòe ông tē-saⁿ nî chiū chhe i ê jîn-sîn Piān-hâi-i-le̍k ,  Gô-pa-tí ,  Sat-ka-lī-ngá ,  Ná-thán-gia̍p ,  Bí-kai-a ,  khì Iû-tāi ta̍k ê siâⁿ kà-sī peh-sìⁿ , 8 Kap in khì ê ū Lī-bī lâng ,  Sī-má-ngá ,  Nî-thàm-ngá ,  Se-pa-tē-ngá ,  A-sat-hek ,  Sī-bí-la̍h-boa̍t ,  Iok-ná-tan ,  A-to-nî-ngá ,  To-pí-ngá ,  Tô-pa-to-nî-ngá ;  koh ū chè-si Í-lī-sa-má ,  Iok-lân ,  iā kap in khì , 9 In tī Iû-tāi kà-sī ,  ū tòa Iâ-hô-hoa lu̍t-hoat ê chheh ,  piàn-kiâⁿ Iû-tāi ta̍k ê siâⁿ ,  kà-sī peh-sìⁿ , 10 Iâ-hô-hoa hō͘ Iû-tāi sì-ûi ta̍k pang-kok chin kiaⁿ ,  m̄-káⁿ kap Iok-sa-hoat kau-chiàn , 11 Hui-lī-sū lâng ū-ê sàng lé-mi̍h chìn-kòng gûn hō͘ Iok-sa-hoat ;  A-la̍h-pek lâng iā tòa kui-kûn cheng-siⁿ hō͘ i ,  chiū-sī mî-iûⁿ-káng chhit-chheng chhit-pah chiah ,  soaⁿ-iûⁿ-káng chhit-chheng chhit-pah chiah , 12 Iok-sa-hoat chiām-chiām kiông-tōa kàu-ke̍k ,  tī Iû-tāi khí iâⁿ-chē kap hú-khò͘ ê siâⁿ , 13 I tī Iû-tāi chiah ê siâⁿ ū chōe-chōe kong-chok: koh tī Iâ-lō͘-sat-léng ū chiàn-sū ,  chiū-sī tōa koân-lêng ê ióng-sū , 14 In ê siàu-gia̍h ,  chiàu chong-cho̍k kì tī ē-bīn ,  Iû-tāi cho̍k ê chhian-chóng: Ap-ná chòe thóng-léng ,  chhōa tōa koân-lêng ê ióng-sū saⁿ-cha̍p-bān ; 15 koh lo̍h-lâi sī thóng-léng ,  Iok-hap-lân ,  chhōa jī-cha̍p-poeh-bān ióng-sū ; 16 koh lo̍h-lâi sī Sè-ki-lī ê kiáⁿ A-má-su-ngá ,  i kam-goān hiàn ka-kī hō͘ Iâ-hô-hoa ,  chhōa tōa koân-lêng ê ióng-sū jī-cha̍p-bān , 17 Piān-ngá-bín cho̍k ū tōa koân-lêng ê ióng-sū Í-lī-ngá-tāi ,  chhōa kia̍h keng-chìⁿ kap kōaⁿ pîn-pâi-ê jī-cha̍p-bān ; 18 koh lo̍h-lâi sī Iok-sat-poat chhōa pī-pān kau-chiàn-ê cha̍p-poeh-bān , 19 Chiah ê lóng sī su-hāu ông--ê ,  lēng-gōa ū ông só͘ an-tì tī Iû-tāi ta̍k ê kian-kò͘ ê siâⁿ--ê , 
