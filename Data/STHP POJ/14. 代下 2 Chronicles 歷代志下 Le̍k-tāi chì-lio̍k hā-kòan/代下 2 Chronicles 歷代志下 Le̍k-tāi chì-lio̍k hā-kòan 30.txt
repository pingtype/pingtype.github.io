1 Hi-se-ka chhe lâng kàu Í-sek-lia̍t kap Iû-tāi piàn-tōe ,  koh siá phoe hō͘ Í-hoat-liân kap Má-ná-se ,  ài in kàu Iâ-lō͘-sat-léng Iâ-hô-hoa ê tiān ,  siú pôaⁿ-kè-choeh ho̍k-sāi Iâ-hô-hoa Í-sek-lia̍t ê Siōng-tè , 2 In-ūi ông kap i ê siú-léng ,  kap tī Iâ-lō͘-sat-léng ê hōe-chiòng ,  í-keng saⁿ-kap gī-lūn ,  beh tī jī-ge̍h siú pôaⁿ-kè-choeh , 3 Hit-sî in bōe-ōe siú ,  in-ūi ka-kī chheng-khì ê chè-si iáu bô kàu-gia̍h ,  peh-sìⁿ iā bô-ū chū-chi̍p tī Iâ-lō͘-sat-léng , 4 Ông kap hōe-chiòng lóng khòaⁿ chit ê tāi-chì chòe hó , 5 Chiū tiāⁿ-tio̍h bēng-lēng ,  soan-pò͘ tī Í-sek-lia̍t choân-tōe ,  tùi Pia̍t-sī-pa kàu Tàn ,  hō͘ in lóng lâi ,  tī Iâ-lō͘-sat-léng siú pôaⁿ-kè-choeh ho̍k-sāi Iâ-hô-hoa Í-sek-lia̍t ê Siōng-tè ;  in-ūi peh-sìⁿ pêng-sò͘ bô chōe-chōe lâng chiàu só͘ siá ê kui-lē lâi siú--i , 6 Cháu-bûn-su--ê tòa ông kap i hiah ê siú-léng ê phoe ,  piàn-kiâⁿ Í-sek-lia̍t kap Iû-tāi tōe ,  chiàu ông ê bēng-lēng ,  kóng ,  Í-sek-lia̍t lâng ah ,  lín tio̍h koh kui-ǹg A-pek-la̍h-hán ,  Í-sat ,  Í-sek-lia̍t ê Siōng-tè Iâ-hô-hoa ,  I chiū beh kui-ǹg lín ,  chiū-sī thoat-lī A-su̍t hiah ê ông ê chhiú só͘ chhun ê peh-sìⁿ , 7 Lín m̄-thang chhin-chhiūⁿ lín ê lia̍t-chó͘ ,  kap lín ê hiaⁿ-tī ,  in kan-hoān Iâ-hô-hoa in lia̍t-chó͘ ê Siōng-tè ,  tì-kàu I hō͘ in tú-tio̍h bia̍t-bô ,  chhin-chhiūⁿ lín só͘ khòaⁿ-kìⁿ ê , 8 Taⁿ m̄-thang chhin-chhiūⁿ lín ê lia̍t-chó͘ lâi ngī ām-kún ;  tio̍h hiàn ka-kī hō͘ Iâ-hô-hoa ,  ji̍p I ê sèng-só͘ ,  chiū-sī I éng-oán hun-piat chòe-sèng--ê ;  koh tio̍h ho̍k-sāi Iâ-hô-hoa lín ê Siōng-tè ,  thang hō͘ I ê tōa siū-khì oa̍t-tńg lī-khui lín , 9 In-ūi lín nā kui-ǹg Iâ-hô-hoa ,  chiū lín ê hiaⁿ-tī kap lín ê kiáⁿ-jî beh tī lia̍h in ê lâng ê bīn-chêng tit-tio̍h lîn-bín ,  thang koh tò-lâi chit só͘-chāi ;  in-ūi Iâ-hô-hoa lín ê Siōng-tè sī chû-pi lîn-bín ;  lín nā kui-ǹg I ,  I tek-khak bô oa̍t I ê bīn m̄ khòaⁿ lín , 10 Cháu-bûn-su--ê chi̍t siâⁿ kè chi̍t siâⁿ ,  piàn-kiâⁿ Í-hoat-liân ,  Má-ná-se ,  kàu Se-pò͘-lûn ;  nā-sī hiah ê lâng thí-chhiò in ,  ki-chhì in , 11 Chóng-sī A-siat ,  Má-ná-se ,  Se-pò͘-lûn ê tiong-kan ,  iā ū lâng ka-kī khiam-pi ,  lâi kàu Iâ-lō͘-sat-léng , 12 Siōng-tè iā kám-tōng Iû-tāi lâng ,  hō͘ in chi̍t-sim thàn ông kap hiah ê siú-léng chiàu Iâ-hô-hoa ê ōe só͘ chhut ê bēng-lēng , 13 Jī-ge̍h ,  ū chōe-chōe lâng chū-chi̍p tī Iâ-lō͘-sat-léng ,  chiâⁿ-chòe chin-tōa ê hōe ,  beh siú tû-kàⁿ-choeh , 14 In khí-lâi ,  it-chīn tû-khì Iâ-lō͘-sat-léng só͘ ū ê tôaⁿ ,  kap sio-hiuⁿ ê tôaⁿ ,  hiat tī Khip-lûn khoe , 15 Jī-ge̍h cha̍p-sì--ji̍t thâi pôaⁿ-kè-choeh ê iûⁿ-á ,  chè-si kap Lī-bī lâng ka-kī kiàn-siàu ,  chheng-khì ka-kī ,  tòa sio-chè kàu Iâ-hô-hoa ê tiān , 16 Chiàu Siōng-tè ê lô͘-po̍k Mô͘-se ê lu̍t-hoat ,  chiàu-lē ta̍k-lâng khiā i ê ūi ;  chè-si chiong in tùi Lī-bī lâng ê chhiú chih huih lâi hiù i , 17 Hōe-tiong ū chōe-chōe lâng bô chheng-khì ka-kī ,  só͘-í thok Lī-bī lâng thòe it-chhè bô chheng-khì ê lâng thâi pôaⁿ-kè-choeh ê iûⁿ-á ,  hō͘ in tī Iâ-hô-hoa ê bīn-chêng chiâⁿ-chòe chheng-khì , 18 In-ūi Í-hoat-liân Má-ná-se ,  Í-sat-ka ,  Se-pò͘-lûn ,  ū chōe-chōe lâng bô chheng-khì ka-kī ;  chóng-sī in iā chia̍h pôaⁿ-kè-choeh ,  bô ha̍p só͘ kì-chài ê lē , 19 In-ūi Hi-se-ka thòe in kî-tó ,  kóng ,  Kìⁿ-nā ū koat-toàn ê sim chhē Siōng-tè ,  chiū-sī Iâ-hô-hoa in lia̍t-chó͘ ê Siōng-tè ,  sui-jiân bô chiàu sèng-só͘ chheng-khì ê lé ka-kī chheng-khì ,  kiû chì-hó ê Iâ-hô-hoa iā sià-bián in , 20 Iâ-hô-hoa thiaⁿ Hi-se-ka kî-tó ,  chiū i-hó peh-sìⁿ , 21 Tòa tī Iâ-lō͘-sat-léng ê Í-sek-lia̍t lâng tōa-tōa hoaⁿ-hí ,  siú tû-kàⁿ-choeh chhit-ji̍t kú ;  Lī-bī lâng kap chè-si ji̍t-ji̍t o-ló Iâ-hô-hoa ,  ēng hiáng-liāng ê ga̍k-khì o-ló Iâ-hô-hoa , 22 Hi-se-ka an-ùi it-chhè gâu ho̍k-sāi Iâ-hô-hoa ê Lī-bī lâng ,  Tùi án-ni chèng-lâng chia̍h choeh-iân chhit-ji̍t ,  hiàn siā-un-chè ,  koh jīn-chōe tī Iâ-hô-hoa in lia̍t-chó͘ ê Siōng-tè ê bīn-chêng , 23 Choân-hōe gī-lūn beh koh siú-choeh chhit-ji̍t ,  Tùi án-ni hoaⁿ-hí koh siú chhit-ji̍t , 24 In-ūi Iû-tāi ông Hi-se-ka sàng hōe-chiòng gû-káng chi̍t-chheng chiah ,  iûⁿ chhit-chheng chiah ,  chòe chè-mi̍h ,  chèng siú-léng iā sàng hōe-chiòng gû-káng chi̍t-chheng chiah ,  iûⁿ chi̍t-bān chiah ,  Koh chōe-chōe chè-si ka-kī chheng-khì , 25 Iû-tāi hōe-chiòng kap chè-si Lī-bī lâng ,  kap hiah ê tùi Í-sek-lia̍t lâi ê hōe-chiòng ,  í-ki̍p hiah ê tùi Í-sek-lia̍t tōe lâi ê chhut-gōa lâng ,  kap khiā-khí tī Iû-tāi ê chhut-gōa lâng ,  lóng hoaⁿ-hí khoài-lo̍k , 26 Tùi án-ni ,  tī Iâ-lō͘-sat-léng tōa hoaⁿ-hí ,  in-ūi tùi Í-sek-lia̍t ông Tāi-pi̍t ê kiáⁿ Só͘-lô-bûn ê sî ,  tī Iâ-lō͘-sat-léng bē-bat ū án-ni , 27 Hit-sî chè-si Lī-bī lâng khí-lâi ,  kā peh-sìⁿ chiok-hok ;  in ê siaⁿ tit-tio̍h thiaⁿ-kìⁿ ,  in ê kî-tó thàu-kàu I khiā-khí ê sèng-só͘ ,  kàu tī thiⁿ--nih , 
