1 Lô-phò-àm khì Sī-kiàm ,  in-ūi Í-sek-lia̍t chèng-lâng kàu Sī-kiàm ,  beh siat-li̍p i chòe ông , 2 Chêng Nî-pat ê kiáⁿ Iâ-lô-phò-àm siám-pī Só͘-lô-bûn ông ê bīn ,  cháu-khì Ai-ki̍p ,  tiàm tī-hia ;  Iâ-lô-phò-àm thiaⁿ-kìⁿ chit ê sū ,  chiū tùi Ai-ki̍p tò-lâi , 3 In chhe lâng khì kiò i lâi ;  Iâ-lô-phò-àm chiū kap Í-sek-lia̍t chèng-lâng lâi kìⁿ Lô-phò-àm ; 4 kā i kóng ,  Lí ê lāu-pē hō͘ goán pē kan-khó͘ ê taⁿ ;  lí ê lāu-pē só͘ hē tī goán ê khó͘-kang kap tāng ê taⁿ ,  kiû lí kiám-khin ,  goán chiū ho̍k-sāi lí , 5 Lô-phò-àm kā in kóng ,  Saⁿ-ji̍t-āu koh lâi kìⁿ góa ;  peh-sìⁿ chiū khì , 6 Lô-phò-àm ê lāu-pē Só͘-lô-bûn oa̍h-teh ê sî ,  ū kun-sûi tī i bīn-chêng ê lāu-lâng ,  Lô-phò-àm ông kap in gī-lūn kóng ,  Lín ū sím-mi̍h kè-chhek góa thang hê-hok chit ê peh-sìⁿ?7 In kā i kóng ,  Lí nā hó khoán-thāi chit ê peh-sìⁿ ,  hō͘ in hoaⁿ-hí ,  ēng hó-ōe lâi ìn--in ,  in chiū éng-oán chòe lí ê lô͘-po̍k , 8 Chóng-sī i kū-choa̍t lāu-lâng só͘ hō͘ i ê kè-chhek ,  kap hiah-ê khiā tī i bīn-chêng kap i pîⁿ-ûn ê siàu-liân lâng chham-siông ; 9 kā i kóng ,  Chit ê peh-sìⁿ ū tùi góa kóng ,  Lí ê lāu-pē hē tī goán ê taⁿ ,  kiû lí hō͘ goán khah-khin ;  taⁿ lín ū sím-mi̍h kè-chhek ,  hō͘ lán thang hê-hok in?10 Hiah-ê kap i pîⁿ-ûn ê siàu-liân lâng kóng ,  Chit ê peh-sìⁿ tùi lí kóng ,  Lí ê lāu-pē hō͘ goán pē tāng ê taⁿ ,  kiû lí kā goán kiám-khin ,  lí tio̍h án-ni ìn in kóng ,  Góa ê bé-cháiⁿ khah-tōa góa ê lāu-pē ê io , 11 Góa ê lāu-pē hō͘ lín pē tāng ê taⁿ ,  góa beh ke-thiⁿ lín ê taⁿ ;  góa ê lāu-pē ēng piⁿ kéng-kài lín ,  góa beh ēng giat-á-thâng kéng-kài lín , 12 Tē-saⁿ ji̍t Iâ-lô-phò-àm kap chèng peh-sìⁿ kàu Lô-phò-àm hia ,  chiàu ông só͘ bēng-lēng ,  kóng ,  Tē-saⁿ ji̍t koh lâi góa chia , 13 Ông ēng pháiⁿ siaⁿ-sàu ìn peh-sìⁿ ;  Lô-phò-àm ông pàng-sak lāu-lâng ê kè-chhek , 14 chiàu siàu-liân lâng ê kè-chhek tùi in kóng ,  Góa ê pē hō͘ lín pē tāng ê taⁿ ,  góa beh ke-thiⁿ lín ê taⁿ ;  góa ê pē ēng piⁿ kéng-kài lín ,  góa beh ēng giat-á-thâng kéng-kài lín , 15 Ông bô thiaⁿ-thàn peh-sìⁿ ,  in-ūi chit ê tāi-chì sī chhut tī Siōng-tè ,  hō͘ Iâ-hô-hoa èng-giām I thok Sī-lô lâng A-hi-ngá tùi Nî-pat ê kiáⁿ Iâ-lô-phò-àm só͘ kóng ê ōe , 16 Í-sek-lia̍t chèng peh-sìⁿ khòaⁿ-kìⁿ ông bô thiaⁿ-thàn in ,  peh-sìⁿ chiū tùi ông kóng ,  Goán tī Tāi-pi̍t ū sím-mi̍h hūn-gia̍h ah? goán kap Iâ-se ê kiáⁿ bô kan-sia̍p ,  Í-sek-lia̍t ah ,  ta̍k-lâng tò-khì lín ê pò͘-pîⁿ ;  Tāi-pi̍t ah ,  tio̍h kò͘ lí ka-kī ê chhù ,  Tùi án-ni Í-sek-lia̍t chèng-lâng tò-khì in ê pò͘-pîⁿ , 17 Chóng-sī khiā-khí Iû-tāi chiah ê siâⁿ ê Í-sek-lia̍t lâng ,  Lô-phò-àm iû-goân chòe in ê ông , 18 Lô-phò-àm ông chhe koán-lí chòe khó͘-kang ê lâng ,  Hap-to-lân khì ;  Í-sek-lia̍t lâng chiū ēng chio̍h-thâu tìm-sí--i ,  Lô-phò-àm ông chiū kóaⁿ-kín chiūⁿ chhia ,  beh cháu-khì Iâ-lō͘-sat-léng , 19 Tùi án-ni Í-sek-lia̍t hoán-poān Tāi-pi̍t ke ,  kàu kin-á-ji̍t , 
