1 Iok-se-a chē-ūi ê sî ,  poeh hè ,  tī Iâ-lō͘-sat-léng chòe-ông kiōng saⁿ-cha̍p-it nî , 2 I kiâⁿ Iâ-hô-hoa só͘ khòaⁿ-chòe hó ê sū ,  kiâⁿ i ê chó͘ Tāi-pi̍t it-chhè ê lō͘ ,  bô phian chó-iū , 3 I chòe ông tē-poeh nî ,  iáu-kú siàu-liân ,  khí-thâu chhē i ê chó͘ Tāi-pi̍t ê Siōng-tè ;  kàu cha̍p-jī nî khí-thâu chheng-khì Iû-tāi kap Iâ-lō͘-sat-léng ,  tû-khì soaⁿ-thâu-tôaⁿ ,  kap hiah ê A-sià-la̍h ,  tiau-khek ê siōng kap chù-chō ê siōng , 4 In tī i ê bīn-chêng húi-hoāi hiah ê Pa-le̍k ê tôaⁿ ,  i chhò-tn̄g tôaⁿ-téng koâiⁿ-koâiⁿ ê ji̍t-siōng ,  koh phah-chhùi hiah ê A-sià-la̍h kap tiau-khek ê siōng ,  kap chù ê ngó͘-siōng ,  tûi--i chòe-hún ,  iā tī bat chè-sū i--ê ê bōng ; 5 chiong in ê chè-si ê kut-thâu sio tī in ê tôaⁿ-téng ,  chheng-khì Iû-tāi kap Iâ-lō͘-sat-léng , 6 Tī Má-ná-se ,  Í-hoat-liân ,  Se-biān ,  kàu tī Ná-hut-tha-lī hiah ê siâⁿ ,  kap sì-ûi phòa-hoāi ê só͘-chāi ,  lóng iā án-ni kiâⁿ , 7 Koh thiah-húi chè-tôaⁿ ,  phah-chhùi A-sià-la̍h kap tiau-khek ê siōng chiâⁿ-chòe hún ,  chhò-tn̄g Í-sek-lia̍t piàn-tōe só͘ ū ê ji̍t-siōng ,  chiū tò-khì Iâ-lō͘-sat-léng , 8 Iok-se-a ông cha̍p-poeh nî ,  chheng-khì tōe chheng-khì tiān í-āu ,  chiū chhe A-sat-lī-ngá ê kiáⁿ Sa-hoan ,  siâⁿ-siú Má-se-ngá ,  sú-koaⁿ Iok-hap-su ê kiáⁿ Iok-a ,  khì siu-lí Iâ-hô-hoa i ê Siōng-tè ê tiān , 9 In chiū khì kìⁿ chè-si-thâu Hi-le̍k-ka ,  chiong só͘ ū hiàn tī Siōng-tè tiān ê gûn kau i ;  chit ê gûn sī kò͘-mn̂g ê Lī-bī lâng ,  tùi Ḿ-ná-se ,  Í-hoat-liân ,  kap it-chhè Í-sek-lia̍t chhun ê lâng ,  í-ki̍p Iû-tāi ,  Piān-ngá-bín chèng-lâng ,  kap Iâ-lō͘-sat-léng khiā-khí ê peh-sìⁿ siu-lâi--ê , 10 In chiong hit ê gûn kau-hō͘ koán-lí Iâ-hô-hoa tiān chòe-kang lâng ê chhiú ,  choán-kau Iâ-hô-hoa tiān chòe-kang ê lâng siu-lí tiān hō͘ i hó-sè , 11 Chiū-sī kau hō͘ ba̍k-chhiūⁿ ,  khí-chō--ê ,  hō͘ in bóe kè-phah ê chio̍h ,  kap liân-lo̍k ê chhâ-liāu ,  siu-lí Iû-tāi ông só͘ húi-hoāi hiah ê chhù , 12 Hiah ê lâng chīn-tiong chòe-kang ;  tok-kang--ê sī Lī-bī lâng Bí-la̍h-lī ê kiáⁿ-sun Ngá-hap ,  Gô-pa-tí ;  tok-chhui--ê sī Ko-hat ê kiáⁿ-sun Sat-ka-lī-a ,  Bí-su-lân ,  koh ū chok-ga̍k ê Lī-bī lâng , 13 In iā koán-lí hiah ê taⁿ-teh ê lâng ,  tok-chhui it-chhè chòe-kang ê ,  bô-lūn chòe sím-mi̍h kang ;  Lī-bī lâng ū-ê chòe su-kì ,  chòe iú-si ,  chòe koán-mn̂g--ê , 14 In chiong só͘ ū hiàn tī Iâ-hô-hoa tiān ê gûn tòa chhut-khì ê sî ,  chè-si Hi-le̍k-ka ngó͘-jiân tit-tio̍h Mô͘-se só͘ thoân Iâ-hô-hoa lu̍t-hoat ê chheh , 15 Hi-le̍k-ka ìn su-kì Sa-hoan kóng ,  Góa tī Iâ-hô-hoa tiān-lāi ngó͘-jiân tit-tio̍h lu̍t-hoat ê chheh ,  Hi-le̍k-ka chiū chiong chheh kau hō͘ Sa-hoan , 16 Sa-hoan chiū tòa chheh khì ông hia ,  koh hê-hok ông kóng ,  Kìⁿ-nā lí só͘ thok-tiōng lí ê lô͘-po̍k-ê in teh chòe i , 17 Só͘ tit-tio̍h tī Iâ-hô-hoa tiān ê gûn lóng piàⁿ--chhut-lâi ,  kau hō͘ tok-kang--ê ,  kap chòe-kang lâng ê chhiú , 18 Su-kì Sa-hoan koh tùi ông kóng ,  Chè-si Hi-le̍k-ka ū the̍h chi̍t pún chheh hō͘ góa ;  Sa-hoan tī ông ê bīn-chêng tiah tha̍k i , 19 Ông thiaⁿ-kìⁿ lu̍t-hoat ê ōe ,  chiū thiah-li̍h i ê saⁿ , 20 Ông hoan-hù Hi-le̍k-ka kap Sa-hoan ê kiáⁿ A-hi-kam ,  Bí-ka ê kiáⁿ A-pí-tùn ,  su-kì Sa-hoan ,  kap ông ê kūn-sîn A-sat-ngá ,  kóng , 21 Lín khì ūi góa ,  ūi Í-sek-lia̍t kap Iû-tāi só͘ lâu ê peh-sìⁿ ,  chiong só͘ khioh-tio̍h chit pún chheh ê ōe mn̄g Iâ-hô-hoa ;  in-ūi Iâ-hô-hoa ê siū-khì tōa-tōa piàⁿ-lo̍h tī lán ,  sī ūi-tio̍h lán ê lia̍t-chó͘ bô siú Iâ-hô-hoa ê ōe ,  bô chiàu chit pún chheh it-chhè só͘ kì-chài-ê khì kiâⁿ , 22 Tùi án-ni ,  Hi-le̍k-ka kap ông só͘ thok ê lâng ,  lóng khì kìⁿ lú sian-ti Hō͘-le̍k-tāi ;  i sī Hap-su-la̍h ê sun ,  Tô-khó-hap ê kiáⁿ ,  koán-lí lé-ho̍k hit ê Sa-liông ê bó͘ ,  I tiàm tī Iâ-lō͘-sat-léng tē-jī khu ;  in chiong chit ê ì-sù kā i kóng , 23 I ìn in kóng ,  Iâ-hô-hoa Í-sek-lia̍t ê Siōng-tè án-ni kóng ,  Lín khì hê-hok hit ê chhe lín lâi kìⁿ góa ê lâng kóng , 24 Iâ-hô-hoa án-ni kóng ,  Khòaⁿ ah ,  Góa beh kàng chai-ē tī chit só͘-chāi ,  í-ki̍p tī-chia khiā-khí ê peh-sìⁿ ,  chiū-sī in tha̍k tī Iû-tāi ông bīn-chêng ê chheh só͘ kì-chài hiah ê chiù-chó͘ , 25 In-ūi in khì-sak Góa ,  sio-hiuⁿ tī pa̍t ê siōng-tè ,  ēng in ê chhiú só͘-chòe-ê kek Góa ê siū-khì ;  só͘-í Góa ê tōa siū-khì piàⁿ-lo̍h tī chit só͘-chāi ,  bô soah , 26 Chóng-sī chhe lín lâi mn̄g Iâ-hô-hoa ê Iû-tāi ông ,  lín tio̍h án-ni kā i kóng ,  Iâ-hô-hoa Í-sek-lia̍t ê Siōng-tè án-ni kóng ,  Lūn-kàu lí só͘ thiaⁿ-kìⁿ ê ōe , 27 lí ê sim chiū nńg ,  ka-kī khiam-pi tī Siōng-tè ê bīn-chêng ,  in-ūi lí thiaⁿ-kìⁿ I só͘ kóng kong-kek chit só͘-chāi kap tī-chia khiā-khí ê peh-sìⁿ ê ōe ,  hit-sî lí tī Góa ê bīn-chêng ka-kī khiam-pi ,  koh thiah-li̍h lí ê saⁿ ,  tī Góa ê bīn-chêng thî-khàu ,  Góa í-keng thiaⁿ-kìⁿ lí ;  che sī Iâ-hô-hoa kóng ê , 28 Góa beh hō͘ lí kui lí ê lia̍t-chó͘ ,  lí beh pêng-an kui-bōng ;  Góa só͘ beh kàng-lo̍h tī chit só͘-chāi kap tī-chia khiā-khí ê peh-sìⁿ it-chhè ê chai-ē ,  lí ê ba̍k-chiu tek-khak bōe khòaⁿ-kìⁿ ,  In chiū tò-tńg khì hê-hok ông , 29 Ông chiū chhe lâng chū-chi̍p Iû-tāi kap Iâ-lō͘-sat-léng ê chèng tiúⁿ-ló , 30 Ông chiū chiūⁿ-khì Iâ-hô-hoa ê tiān ;  Iû-tāi chèng-lâng kap khiā-khí Iâ-lō͘-sat-léng ê peh-sìⁿ ,  kap chè-si Lī-bī lâng ,  kap chèng peh-sìⁿ ,  bô-lūn tōa-sòe ,  lóng kap i khì ,  Ông chiū chiong Iâ-hô-hoa tiān-lāi ngó͘-jiân tit-tio̍h iok ê chheh ,  it-chhè ê ōe tha̍k hō͘ in thiaⁿ , 31 Ông khiā tī i ê ūi ,  tī Iâ-hô-hoa ê bīn-chêng li̍p-iok ,  beh chīn-sim chīn-sèng sūn-thàn Iâ-hô-hoa ,  siú I ê kài-bēng ,  kap kan-chèng ê ōe ,  kap lu̍t-lē ,  lâi chiâⁿ chit pún chheh só͘ kì li̍p-iok ê ōe , 32 I hō͘ Iâ-lō͘-sat-léng kap Piān-ngá-bín só͘ ū ê peh-sìⁿ lóng sêng-jīn chit ê iok ;  tùi án-ni Iâ-lō͘-sat-léng khiā-khí ê peh-sìⁿ chiàu Siōng-tè ê iok lâi kiâⁿ ,  chiū-sī in lia̍t-chó͘ ê Siōng-tè , 33 Iok-se-a chiong sio̍k Í-sek-lia̍t lâng hiah ê tōe ,  it-chhè khó-ò͘ⁿ--ê lóng tû-khì ,  koh hō͘ só͘ ū tī Í-sek-lia̍t ê lâng ho̍k-sāi Iâ-hô-hoa in ê Siōng-tè ,  Tng Iok-se-a tī-teh ê ji̍t ,  peh-sìⁿ thàn Iâ-hô-hoa in lia̍t-chó͘ ê Siōng-tè ,  lóng bô lī-khui , 
