1 Má-ná-se chē-ūi ê sî ,  cha̍p-jī hè ,  tī Iâ-lō͘-sat-léng chòe ông kiōng gō͘-cha̍p-gō͘ nî , 2 I kiâⁿ Iâ-hô-hoa só͘ khòaⁿ-chòe pháiⁿ ê sū ,  o̍h gōa-pang lâng só͘ kiâⁿ khó-ò͘ⁿ ê sū ,  chiū-sī Iâ-hô-hoa tī Í-sek-lia̍t ê bīn-chêng só͘ kóaⁿ-chhut--ê , 3 In-ūi i ê lāu-pē Hi-se-ka só͘ húi-hoāi ê soaⁿ-thâu-tôaⁿ i koh khí i ,  koh ūi hiah ê Pa-le̍k khí tôaⁿ ,  chòe A-su-tha-lio̍k ;  koh kèng-pài thiⁿ-téng ê bān-siōng lâi ho̍k-sāi i , 4 Tī Iâ-hô-hoa ê tiān-lāi khí kúi-nā ê tôaⁿ ;  Iâ-hô-hoa bat kí chit ê tiān kóng ,  Góa ê miâ beh éng-oán tī Iâ-lō͘-sat-léng , 5 I tī Iâ-hô-hoa ê tiān nn̄g ê īⁿ-lāi ,  ūi-tio̍h thiⁿ-téng ê bān-siōng khí tôaⁿ , 6 Koh tī Piān-him-lùn ê soaⁿ-kok ,  hō͘ i ê kiáⁿ-jî keng-kè hé ,  koh khòaⁿ tiāu-thâu ,  ēng hoat-su̍t ,  chòe-khiò ,  ēng thiàu-tâng--ê ,  chhiáⁿ sai-kong ,  kiâⁿ chōe-chōe Iâ-hô-hoa só͘ khòaⁿ-chòe pháiⁿ ê sū ,  kek I siū-khì , 7 Koh tī Siōng-tè ê tiān-lāi ,  chhāi i só͘ chō tiau-khek ê siōng ,  chit keng tiān sī Siōng-tè bat tùi Tāi-pi̍t kap i ê kiáⁿ Só͘-lô-bûn kí i lâi kóng ,  Chit keng tiān kap Iâ-lō͘-sat-léng chiū-sī Góa tī Í-sek-lia̍t chèng chi-phài-tiong só͘-kéng--ê ,  Góa beh an-tì Góa ê miâ tī-hia kàu éng-oán , 8 Í-sek-lia̍t lâng nā chip-siú lâi kiâⁿ Góa it-chhè só͘ bēng-lēng in ê ,  chiū-sī Góa thok Mô͘-se só͘ thoân it-chhè ê hoat-tō͘ ,  lu̍t-lē ,  lé-gî ,  Góa chiū bô koh î-sóa in ê kha lī-khui Góa só͘ tiāⁿ-tio̍h hō͘ lín lia̍t-chó͘ ê tōe , 9 Má-ná-se bê-he̍k Iû-tāi kap Iâ-lō͘-sat-léng khiā-khí ê peh-sìⁿ ,  tì-kàu in kiâⁿ pháiⁿ pí Iâ-hô-hoa tī Í-sek-lia̍t lâng ê bīn-chêng só͘ bia̍t ê lia̍t-kok koh-khah siong-tiōng , 10 Iâ-hô-hoa hoan-hù Má-ná-se kap i ê peh-sìⁿ ,  chóng-sī in bô beh thiaⁿ , 11 Só͘-í Iâ-hô-hoa hō͘ A-su̍t ông ê kun-tiúⁿ lâi kong-kek in ,  ēng kau kau-tio̍h Má-ná-se ,  ēng tâng-liān pa̍k i ,  tòa kàu Pa-pí-lûn , 12 I tī hoān-lān ê sî ,  chiū khún-kiû Iâ-hô-hoa i ê Siōng-tè ,  koh tī i ê lia̍t-chó͘ ê Siōng-tè ê bīn-chêng ke̍k-kî khiam-pi , 13 I kiû-kiò I ,  Siōng-tè chún i só͘ kiû ,  thiaⁿ i kî-tó ,  hō͘ i tò-lâi Iâ-lō͘-sat-léng ,  iû-goân chē i ê kok-ūi ;  Má-ná-se chiah chai Iâ-hô-hoa sī Siōng-tè , 14 Chit-tia̍p liáu-āu Má-ná-se khí chhiûⁿ tī Tāi-pi̍t ê siâⁿ-gōa ,  tī Ki-hùn ê sai-pêng ,  tī soaⁿ-kok-lāi ,  kàu Hî-mn̂g ê mn̂g-kháu ,  ûi-se̍h Gô-húi-le̍k ,  chhiûⁿ khí chin koâiⁿ ,  koh siat-li̍p kun-tiúⁿ tī Iû-tāi hiah ê kian-kò͘ ê siâⁿ-lāi , 15 Koh tùi Iâ-hô-hoa ê tiān tû-khì hiah ê gōa-pang ê siōng-tè kap ngó͘-siōng ;  koh tī Iâ-hô-hoa tiān ê soaⁿ ,  kap Iâ-lō͘-sat-léng só͘ khí hiah ê tôaⁿ ,  lóng hiat tī siâⁿ-gōa , 16 Koh khí Iâ-hô-hoa ê chè-tôaⁿ ,  tī tôaⁿ-téng hiàn siā-un-chè ,  kám-siā-chè ,  bēng-lēng Iû-tāi lâng ho̍k-sāi Iâ-hô-hoa Í-sek-lia̍t ê Siōng-tè , 17 Chóng-sī peh-sìⁿ iû-goân tī soaⁿ-thâu-tôaⁿ hiàn-chè ,  to̍k-to̍k hiàn hō͘ Iâ-hô-hoa i ê Siōng-tè nā-tiāⁿ , 18 Má-ná-se kî-û ê sū ,  kap i kî-tó Siōng-tè ê ōe ,  kap sian-kiàn hōng Iâ-hô-hoa Í-sek-lia̍t ê Siōng-tè ê miâ tùi i kóng hiah ê ōe ,  lóng kì tī Í-sek-lia̍t chiah ê ông ê kì-lio̍k , 19 I ê kî-tó ,  kap Siōng-tè cháiⁿ-iūⁿ ún-chún i ,  i bē khiam-pi í-chêng ê chōe-kòa kè-sit ,  kap khí soaⁿ-thâu-tôaⁿ ,  siat-li̍p hiah ê A-sià-la̍h kap tiau-khek ngó͘-siōng hiah ê só͘-chāi ,  lóng kì tī Hô-sài ê sú-kì , 20 Má-ná-se kap i ê lia̍t-chó͘ tâng khùn ,  bâi-chòng tī ka-kī ê kiong-lāi ;  i ê kiáⁿ A-bûn sòa-chiap i chòe ông , 21 A-bûn chē-ūi ê sî ,  jī-cha̍p-jī hè ,  tī Iâ-lō͘-sat-léng chòe ông le̍k-kè nn̄g nî , 22 I kiâⁿ Iâ-hô-hoa só͘ khòaⁿ-chòe pháiⁿ ê sū ,  o̍h i ê lāu-pē Má-ná-se só͘ chòe ê ,  A-bûn chè-sū i ê lāu-pē Má-ná-se só͘ chō hiah ê tiau-khek ê ngó͘-siōng lâi ho̍k-sāi i , 23 Bô ka-kī khiam-pi tī Iâ-hô-hoa ê bīn-chêng ,  chhin-chhiūⁿ i ê lāu-pē Má-ná-se ê ka-kī khiam-pi ;  chit ê A-bûn ná-kú ná hoān-chōe , 24 I ê jîn-sîn pōe-poān i ,  thâi-sí i tī ông-kiong-lāi , 25 Chóng-sī kok-bîn thâi-sí hiah ê pōe-poān A-bûn ông ê lâng ;  kok-bîn chiū siat-li̍p i ê kiáⁿ Iok-se-a sòa-chiap i chòe ông , 
