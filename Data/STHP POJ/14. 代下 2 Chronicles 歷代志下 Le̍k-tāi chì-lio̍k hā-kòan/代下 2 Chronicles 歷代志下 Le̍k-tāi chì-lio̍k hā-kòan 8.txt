1 Kàu jī-cha̍p-nî bé ,  chiū-sī Só͘-lô-bûn khí Iâ-hô-hoa ê tiān kap ông-kiong oân-kang ê sî , 2 só͘-lô-bûn koh khí Hō͘-lân só͘ hō͘ Só͘-lô-bûn hiah ê siâⁿ ,  hō͘ Í-sek-lia̍t lâng tòa tī-hia , 3 Só͘-lô-bûn khì kàu Hap-má-só-pa ,  kong-chhú i , 4 I koh tī khòng-iá khí Ta̍t-bo̍k ,  kap tī Hap-má só͘ khí hiah ê hú-khò͘ ê siâⁿ ; 5 koh khí téng Pek-hô-lûn ,  ē Pek-hô-lûn ,  sī hiám-iàu ê siâⁿ ,  ū chhiûⁿ ,  ū mn̂g ,  ū kông ; 6 koh khí Pa-la̍h kap Só͘-lô-bûn só͘ ū hú-khò͘ ê siâⁿ ,  kap hē chhia ê siâⁿ ,  kap bé-peng ê siâⁿ ,  kap Só͘-lô-bûn tī Iâ-lō͘-sat-léng ,  tī Lī-pa-lùn ,  kap tī i só͘ tī-lí ê choân-tōe ,  ūi ka-kī ê khoài-lo̍k só͘ ài khí ê ,  lóng khí--i , 7 Lūn-kàu só͘ chhun ê peh-sìⁿ ,  Hek lâng ,  A-mô͘-lī lâng ,  Pí-lī-sé lâng ,  Hi-bī lâng ,  Iâ-pò͘-su lâng ,  m̄-sī sio̍k tī Í-sek-lia̍t ê , 8 chiū-sī tī chit tōe-hng in só͘ chhun ê hō͘-è ,  Í-sek-lia̍t lâng bô it-chīn bia̍t--ê ,  Só͘-lô-bûn phài in chòe khó͘-kang kàu kin-á-ji̍t ; 9 chóng-sī Í-sek-lia̍t lâng Só͘-lô-bûn bô hō͘ in chòe lô͘-po̍k ,  chòe i ê kang ;  sī chòe i ê chiàn-sū ,  kun-tiúⁿ ê siú-léng ,  chhia-tiúⁿ ,  bé-peng-tiúⁿ , 10 Só͘-lô-bûn ông ê tōa-koaⁿ koán-lí peh-sìⁿ--ê ,  nn̄g-pah gō͘-cha̍p lâng , 11 Só͘-lô-bûn tòa Hoat-ló ê cha-bó͘-kiáⁿ tùi Tāi-pi̍t ê siâⁿ chiūⁿ kàu i só͘ kā i khí ê chhù ;  in-ūi kóng ,  Góa ê bó͘ m̄-thang khiā-khí tī Í-sek-lia̍t ông Tāi-pi̍t ê chhù ;  in-ūi Iâ-hô-hoa ê kūi só͘ kàu ê só͘-chāi lóng sī sèng-tōe , 12 Só͘-lô-bûn tī Iâ-hô-hoa ê tôaⁿ ,  chiū-sī tī léng-lông ê thâu-chêng só͘ khí--ê ,  hiàn sio-chè hō͘ Iâ-hô-hoa , 13 chiàu Mô͘-se só͘ bēng-lēng ,  tī an-hioh-ji̍t ,  ge̍h ê chhoe-it ,  chi̍t-nî saⁿ-pái só͘ tiāⁿ-tio̍h ê choeh ,  chiū-sī tû-kàⁿ-choeh ,  chhit-chhit-choeh ,  tah-liâu-á choeh ,  chiàu ta̍k-ji̍t só͘ eng-kai hiàn--ê lâi hiàn , 14 Koh chiàu i ê lāu-pē Tāi-pi̍t ê lē ,  tiāⁿ-tio̍h chè-si ê pan-lia̍t lâi chòe i ê kang ;  koh tiāⁿ-tio̍h Lī-bī lâng chīn in ê chit ,  hō͘ in o-ló ,  koh tī chè-si ê bīn-chêng ho̍k-sāi ,  chiàu ta̍k-ji̍t só͘ eng-kai chòe--ê ;  koh siat-li̍p kò͘-mn̂g--ê ,  chiàu in ê pan-lia̍t ,  tī ta̍k ê mn̂g ;  che sī Siōng-tè ê lô͘-po̍k Tāi-pi̍t só͘ bēng-lēng--ê , 15 Ông só͘ bēng-lēng hiah ê chè-si kap Lī-bī lâng ,  bô-lūn koán hú-khò͘ ,  á-sī pa̍t-hāng sū ,  in lóng bô ûi-ke̍h , 16 Só͘-lô-bûn khí Iâ-hô-hoa ê tiān ,  tùi hē tōe-ki kàu sêng-kong ê ji̍t ,  kang-liāu lóng tāi-seng pī-pān ,  Án-ni Iâ-hô-hoa ê tiān lóng khí-hó , 17 Hit-sî Só͘-lô-bûn khì Í-tong tōe ,  kàu tī hái-kîⁿ ê Í-sûn-ka-piat kap Í-lo̍k , 18 Hō͘-lân thok i ê lô͘-po̍k ,  chhe chûn-chiah kap chai-iáⁿ hái-lō͘ ê lô͘-po̍k ,  kàu i hia ,  In kap Só͘-lô-bûn ê lô͘-po̍k kàu Gô-hui ;  tùi-hia tit-tio̍h kim sì-pah gō͘-cha̍p tha-liân-tek ,  ūn-kàu Só͘-lô-bûn ông hia , 
