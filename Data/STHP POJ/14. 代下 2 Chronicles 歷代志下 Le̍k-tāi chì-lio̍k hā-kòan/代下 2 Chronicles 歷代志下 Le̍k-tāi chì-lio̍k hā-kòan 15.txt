1 Siōng-tè ê Sîn lîm-kàu Gô-tek ê kiáⁿ A-sat-lī-ngá , 2 I chhut-khì ngiâ-chih A-sat ,  kā i kóng ,  A-sat kap Iû-tāi Piān-ngá-bín ê chèng-lâng ah ,  tio̍h thiaⁿ góa ê ōe ;  lín kap Iâ-hô-hoa tī-teh ,  I iā kap lín tī-teh ;  lín nā chhē I ,  I beh hō͘ lín chhē-tio̍h ;  chóng-sī lín nā khì-sak I ,  I iā beh khì-sak lín , 3 Í-sek-lia̍t lâng kú-kú bô chin ê Siōng-tè ,  bô kà-sī in ê chè-si ,  iā bô lu̍t-hoat ; 4 chóng-sī in tī hoān-lān ê sî kui-ǹg Iâ-hô-hoa Í-sek-lia̍t ê Siōng-tè ,  lâi chhē I ,  I chiū hō͘ i chhē-tio̍h , 5 Hit-sî chhut-ji̍p ê lâng bōe tit-tio̍h pêng-an ;  lia̍t-kok khiā-khí ê peh-sìⁿ lóng tú-tio̍h tōa jiáu-loān ; 6 kok kong-kek kok ,  siâⁿ kong-kek siâⁿ ,  lóng saⁿ húi-hoāi ;  in-ūi Siōng-tè ēng ta̍k-iūⁿ hoān-lān jiáu-loān in , 7 Taⁿ lín tio̍h ióng-kiāⁿ ,  chhiú m̄-thang nńg--lo̍h-khì ;  in-ūi lín ê só͘ chòe beh tit-tio̍h pò-siúⁿ , 8 A-sat í-keng thiaⁿ-kìⁿ chiah ê ōe ,  kap sian-ti Gô-tek ê chhàm-gú ,  chiū chòng-táⁿ ;  tī Iû-tāi Piān-ngá-bín choân-tōe ,  kap i só͘ chhú Í-hoat-liân soaⁿ-tōe hiah ê siâⁿ ,  tû-khì lóng-chóng khó-ò͘ⁿ ê mi̍h ;  koh tī Iâ-hô-hoa léng-lông chêng ,  sin-khí Iâ-hô-hoa ê tôaⁿ , 9 Koh chū-chi̍p Iû-tāi Piān-ngá-bín ê chèng-lâng ,  kap Í-hoat-liân ,  Má-ná-se ,  Se-biān chhut-gōa tī in tiong-kan ê lâng ;  in-ūi tùi Í-sek-lia̍t chhut-lâi kui A-sat ê chin-chōe ;  sī ūi-tio̍h in khòaⁿ-kìⁿ Iâ-hô-hoa i ê Siōng-tè kap i tī-teh , 10 A-sat ông cha̍p-gō͘-nî saⁿ-ge̍h ,  in lóng chū-chi̍p tī Iâ-lō͘-sat-léng , 11 Hit-ji̍t in tī só͘ tòa-lâi hiah ê chhiúⁿ ê mi̍h ê tiong-kan ,  ēng gû chhit-pah chiah ,  iûⁿ chhit chheng chiah ,  hiàn hō͘ Iâ-hô-hoa , 12 In chiū li̍p-iok ,  beh chīn-sim ,  chīn-sèng chhē Iâ-hô-hoa in lia̍t-chó͘ ê Siōng-tè ; 13 kìⁿ-nā bô chhē Iâ-hô-hoa Í-sek-lia̍t ê Siōng-tè ê ,  bô-lūn tōa-sòe ,  lâm-lú ,  tio̍h hō͘ i sí , 14 In chiū ēng tōa-siaⁿ ,  ēng hoaⁿ-hí lâi hoah ,  ēng hō-thâu ēng sàu-kak lâi tùi Iâ-hô-hoa chiù-chōa , 15 Iû-tāi chèng-lâng ūi-tio̍h só͘ chiù ê chōa hoaⁿ-hí ,  in-ūi in chīn-sim chiù-chōa ,  koh chīn-ì chhē Iâ-hô-hoa ,  Iâ-hô-hoa iā hō͘ in chhē-tio̍h ,  chiū tī in sì-kéng siúⁿ-sù in pêng-an , 16 A-sat ông pián i ê má ,  Má-ka ,  thài-hō͘ ê ūi ;  in-ūi i ūi A-sià-la̍h bat chng khó-ò͘ⁿ ê siōng ,  A-sat chhò i ê siōng ,  tûi i kàu chhùi-chhùi ,  sio i tī Khip-lûn khoe-piⁿ , 17 To̍k-to̍k hiah ê soaⁿ-thâu-tôaⁿ iáu-bē tùi Í-sek-lia̍t tiong tû-khì ;  chóng-sī A-sat ê sim chi̍t-sì-lâng choan-it , 18 A-sat chiong i ê lāu-pē só͘ hun-piat chòe-sèng ,  kap i pún-sin só͘ hun-piat chòe-sèng ê kim gûn ,  kap khì-kū ,  lóng tòa-ji̍p Siōng-tè ê tiān , 19 Tùi chit-sî kàu A-sat saⁿ-cha̍p-gō͘-nî ,  bô koh ū kau-chiàn ê sū , 
