1 Iok-se-a tī Iâ-lō͘-sat-léng siú pôaⁿ-kè-choeh ho̍k-sāi Iâ-hô-hoa ;  chiaⁿ-ge̍h cha̍p-sì ji̍t ,  peh-sìⁿ thâi pôaⁿ-kè-choeh ê iûⁿ-á , 2 Ông phài chiah ê chè-si tng in ê chit ,  koh bián-lē in chòe Iâ-hô-hoa tiān ê kang , 3 Koh tùi hiah ê kui tī Iâ-hô-hoa chòe-sèng ,  kà-sī Í-sek-lia̍t lâng ê Lī-bī lâng ,  kóng ,  Lín tio̍h chiong sèng ê iok-kūi hē tī Í-sek-lia̍t ông Tāi-pi̍t ê kiáⁿ Só͘-lô-bûn só͘ khí ê tiān-lāi ,  m̄-bián lín ēng keng-thâu kng ,  Taⁿ lín tio̍h ho̍k-sāi Iâ-hô-hoa Lín ê Siōng-tè ,  kap I ê peh-sìⁿ Í-sek-lia̍t , 4 Lín tio̍h ka-kī pī-pān ,  chiàu lín ê chong-cho̍k ,  lín ê pan-lia̍t thàn Í-sek-lia̍t ông Tāi-pi̍t só͘ kì ê ,  kap i ê kiáⁿ Só͘-lô-bûn só͘ kì ê , 5 Khiā tī sèng ê só͘-chāi chiàu lín ê hiaⁿ-tī chiū-sī chit ê peh-sìⁿ chong-cho̍k ê pâng-thâu ,  tio̍h ū Lī-bī lâng chong-cho̍k ê chi̍t-cho͘[chó͘] lâi ho̍k-sāi i , 6 Tio̍h thâi pôaⁿ-kè-choeh ê iûⁿ-ko ,  ka-kī chheng-khì ;  ūi-tio̍h lín ê hiaⁿ-tī pī-pān hó-sè ,  thang chiàu Iâ-hô-hoa thok Mô͘-se só͘-kóng-ê lâi kiâⁿ , 7 Iok-se-a tùi kui-kûn ê tiong-kan ,  mî-iûⁿ-á kap soaⁿ-iûⁿ-á kiōng saⁿ-bān chiah kap gû-káng saⁿ-chheng chiah hō͘ lóng-chóng saⁿ-kap tī-teh ê peh-sìⁿ chòe pôaⁿ-kè-choeh ê mi̍h ,  Chiah-ê sī tùi ông ê sán-gia̍p chhú--ê , 8 I hiah ê siú-léng iā hoaⁿ-hí chhut hō͘ peh-sìⁿ kap chè-si kap Lī-bī lâng ,  Hiah ê koán-lí Siōng-tè ê tiān ê Hi-le̍k-ka ,  Sat-ka-lī-a ,  Iâ-iat ,  ēng iûⁿ-á nn̄g-chheng la̍k-pah chiah ,  gû saⁿ-pah chiah ,  hō͘ chè-si chòe pôaⁿ-kè-choeh ê chè , 9 Lī-bī lâng hiah ê thâu-ba̍k Ko-lâm-ngá ,  kap i ê hiaⁿ-tī Sī-má-ngá ,  Ná-thán-gia̍p ,  kap Hap-sa-pí-ngá ,  Iâ-lī ,  Iok-sat-poa̍t ,  ēng iûⁿ-á gō͘-chheng chiah ,  gû gō͘-pah chiah ,  hō͘ Lī-bī lâng chòe pôaⁿ-kè-choeh ê chè-mi̍h , 10 Án-ni ho̍k-sāi ê tāi-chì lóng pī-pān piān ,  Chè-si khiā tī i ê ūi ,  Lī-bī lâng khiā tī in ê pan-lia̍t ,  chiàu ông só͘ bēng-lēng ê , 11 In thâi pôaⁿ-kè-choeh ê iûⁿ-á ,  chè-si tùi in ê chhiú chih huih lâi hiù ,  Lī-bī lâng pak hiah ê phê ; 12 iā chiong sio-chè î-sóa i ,  thang chiàu peh-sìⁿ chong-cho̍k ê pâng-thâu pun hō͘ in thang hiàn-hō͘ Iâ-hô-hoa ,  chiàu Mô͘-se ê chheh só͘ kì ê ;  chhú-tì hiah ê gû iā sī án-ni , 13 In chiàu tiāⁿ-tio̍h ê lē ,  ēng hé pek pôaⁿ-kè-choeh ê iûⁿ-á ;  hiah ê chè-mi̍h ēng tiáⁿ ,  ēng e ,  ēng poah ,  chú--i ;  kín-kín tòa khì hō͘ chèng peh-sìⁿ , 14 Jiân-āu ūi ka-kī kap chè-si pī-pān ,  in-ūi chè-si A-lûn ê kiáⁿ-sun choan-bū hiàn sio-chè kap iû ,  kàu ê-hng ,  Só͘-í Lī-bī lâng ūi ka-kī ,  iā ūi chè-si A-lûn ê kiáⁿ-sun pī-pān i , 15 Chhiùⁿ-koa--ê A-sat ê kiáⁿ-sun ,  khiā tī in ê ūi ,  chiàu Tāi-pi̍t ,  A-sat ,  Hi-bān ,  kap ông ê sian-kiàn--ê Iâ-tō͘-tùn só͘ bēng-lēng ;  kò͘-mn̂g ê lâng kò͘-siú ta̍k ê mn̂g ;  in m̄-bián lī-khui in ê kang ,  in-ūi in ê hiaⁿ-tī Lī-bī lâng thòe in pī-pān , 16 Tng hit-ji̍t ho̍k-sāi Iâ-hô-hoa ê tāi-chì lóng pī-pān ,  iā siú pôaⁿ-kè-choeh ,  iā hiàn sio-chè tī Iâ-hô-hoa ê tôaⁿ ,  chiàu Iok-se-a ông só͘ bēng-lēng , 17 Hit-sî saⁿ-kap tī-hia ê Í-sek-lia̍t lâng siú pôaⁿ-kè-choeh ,  iā siú tû-kàⁿ-choeh le̍k-kè chhit-ji̍t , 18 Tùi sian-ti Sat-bó͘-jíⁿ ê ji̍t í-āu ,  tī Í-sek-lia̍t tiong bô-ū chhin-chhiūⁿ chit-tia̍p só͘ siú ê pôaⁿ-kè-choeh ;  koh Í-sek-lia̍t lia̍t-ông iā lóng bô siú pôaⁿ-kè-choeh chhin-chhiūⁿ Iok-se-a ,  kap chè-si kap Lī-bī lâng ,  í-ki̍p saⁿ-kap tī-teh ê Iû-tāi kap Í-sek-lia̍t lâng kap Iâ-lō͘-sat-léng khiā-khí ê peh-sìⁿ só͘ siú ê , 19 Tī Iok-se-a chòe ông cha̍p-poeh nî ,  chiū siú chit ê pôaⁿ-kè-choeh , 20 Chiah ê tāi-chì í-āu ,  Iok-se-a í-keng siu-chéng tiān bêng-pe̍k ,  ū Ai-ki̍p ông Nî-ko chiūⁿ-lâi ,  beh phah Pek-la̍h hô-piⁿ ê Ka-ki-bí-si ,  Iok-se-a chhut-khì tí-tng i , 21 I chhe sù-chiá lâi kìⁿ Iok-se-a kóng ,  Iû-tāi ông ah ,  góa kap lí sím-mi̍h kan-sia̍p? góa kin-á-ji̍t lâi m̄-sī beh kong-kek lí ,  chiū-sī beh kong-kek kap góa kau-chiàn ê ke ;  koh Siōng-tè hoan-hù góa tio̍h kóaⁿ-kín ,  lí bo̍h-tit chhap Siōng-tè ê sū ,  bián-tit I châu-bia̍t lí ;  in-ūi Siōng-tè kap góa tī-teh , 22 Chóng-sī Iok-se-a m̄-khéng oa̍t-tńg lī-khui i ,  kái-chong beh kap i kau-chiàn ,  m̄-thiaⁿ Siōng-tè thok Nî-ko só͘ kóng-chhut ê ōe ,  chiū lâi kàu Bí-kiat-to ê soaⁿ-kok kau-chiàn , 23 Siā-chìⁿ ê lâng siā--tio̍h Iok-se-a ông ;  ông tùi i ê jîn-sîn kóng ,  Tòa góa chhut-khì ,  in-ūi góa siū tāng-siong lah , 24 I ê jîn-sîn hû i chhut hit tiuⁿ chhia ,  hē tī i tē-jī tiuⁿ chhia ,  chài i kàu Iâ-lō͘-sat-léng ;  i chiū sí ,  bâi-chòng i tī i ê lia̍t-chó͘ hiah ê bōng ,  Iû-tāi kap Iâ-lō͘-sat-léng lóng ūi-tio̍h Iok-se-a pi-ai , 25 Iâ-lī-bí ūi Iok-se-a ai-siong ;  hiah ê chhiùⁿ-koa ê lâm-lú tī in ê ai-sû lóng ū kóng-khí Iok-se-a kàu tī kin-á-ji̍t ;  koh tī Í-sek-lia̍t tiong ēng chiah-ê chòe tiāⁿ-tio̍h ê lē ,  Khòaⁿ ah ,  hiah-ê lóng kì tī ai-sû tiong , 26 Iok-se-a kî-û ê sū ,  kap i chiàu Iâ-hô-hoa lu̍t-hoat só͘ kì lâi kiâⁿ ê hó-sū ; 27 kap i tùi-thâu kàu-bé só͘-kiâⁿ ê sū ,  khòaⁿ ah ,  lóng kì tī Í-sek-lia̍t kap Iû-tāi lia̍t-ông ê kì-lio̍k , 
