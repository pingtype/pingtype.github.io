1 Tùi án-ni Só͘-lô-bûn ūi-tio̍h Iâ-hô-hoa ê tiān só͘ chòe ê kang lóng oân ,  Só͘-lô-bûn chiong i ê lāu-pē Tāi-pi̍t só͘ hiàn hiah ê mi̍h tòa ji̍p-khì ;  i ê gûn ,  i ê kim ,  i hiah ê khì-kū ,  hē tī Siōng-tè tiān-lāi ê hú-khò͘ , 2 Hit-sî Só͘-lô-bûn chū-chi̍p Í-sek-lia̍t ê tiúⁿ-ló ,  kok chi-phài ê siú-léng ,  kap Í-sek-lia̍t lâng hiah ê cho̍k-tiúⁿ ,  kàu Iâ-lō͘-sat-léng ;  beh chiong Iâ-hô-hoa ê iok-kūi ,  tùi Tāi-pi̍t siâⁿ ,  chiū-sī Sek-an ,  ūn chiūⁿ--lâi , 3 Í-sek-lia̍t chèng-lâng chiū tī chhit-ge̍h ê choeh-kî ,  lóng chū-chi̍p kàu ông hia , 4 Í-sek-lia̍t chiah ê tiúⁿ-ló kàu-tè ;  hiah ê Lī-bī lâng kng iok-kūi , 5 In chiū kng iok-kūi ,  kap hōe-bō͘ ,  kap Pò͘-pîⁿ-lāi it-chhè sèng ê khì-kū ,  chiūⁿ--lâi ;  chè-si Lī-bī lâng lóng kng i chiūⁿ--lâi , 6 Só͘-lô-bûn ông kap chū-chi̍p kàu i hia Í-sek-lia̍t ê choân-hōe ,  tī iok-kūi chêng hiàn iûⁿ ,  gû ,  chòe chè-sū ,  chōe kàu bōe-sǹg-tit ,  iā sǹg-bōe-liáu , 7 Chè-si kng Iâ-hô-hoa ê iok-kūi kàu i ê só͘-chāi ,  ji̍p hit keng chhù ê āu-tiān ,  kàu chì-sèng-só͘ ,  hē tī ki-lō͘-peng ê si̍t-ē ; 8 in-ūi ki-lō͘-peng thí-khui in ê si̍t ,  tī kūi ê só͘-chāi ê téng-bīn ;  ki-lō͘-peng tī hí(**hit) téng-bīn jia-khàm kūi kap i ê kǹg ; 9 hiah ê kǹg chin-tn̂g ,  i ê kǹg-bé tùi iok-kūi tī āu-tiān chêng ,  thang khòaⁿ-kìⁿ ,  tī gōa-bīn chiū bōe khòaⁿ-kìⁿ ;  kàu kin-á-ji̍t iáu tī-hia , 10 Kūi-lāi chí-ū nn̄g tè chio̍h-pi ,  chiū-sī Í-sek-lia̍t lâng chhut Ai-ki̍p tōe ,  Iâ-hô-hoa kap in li̍p-iok ê sî ,  Mô͘-se tī Hô-lia̍t soaⁿ só͘ hē--ê ;  che í-gōa bô pa̍t-hāng mi̍h , 11 Hiah ê chè-si chhut sèng-só͘ ,  in-ūi só͘ tī-hia ê chè-si lóng í-keng ka-kī chheng-khì ,  bô chiàu in ê pan-lia̍t ; 12 Lī-bī lâng tiong chèng chhiùⁿ-koa--ê ,  chiū-sī A-sat ,  Hi-bān ,  Iâ-tō͘-tùn kap in hiah ê kiáⁿ ,  hiah ê hiaⁿ-tī lóng chhēng iù-tōe-saⁿ ,  khiā tī tôaⁿ ê tang--sì ,  the̍h nâ-poa̍h kap sek kap khîm ;  koh ū chè-si pah-jī lâng kap in tī-hia pûn sàu-kak ; 13 hiah-ê pûn sàu-kak--ê ,  hiah-ê chhiùⁿ-koa--ê ,  chi̍t-chôe tâng-siaⁿ ,  o-ló kám-siā Iâ-hô-hoa ;  ēng i ê sàu-kak ,  nâ-poa̍h ,  ga̍k-khì ,  tōa-siaⁿ o-ló Iâ-hô-hoa kóng ,  In-ūi I sī hó ,  I ê chû-hūi éng-éng tī-teh ;  hit-sî hit ê tiān ,  chiū-sī Iâ-hô-hoa ê tiān ,  ū hûn chhiong-móa ; 14 tì-kàu chè-si ūi-tio̍h hûn ê iân-kò͘ ,  bōe-ōe khiā-teh ho̍k-sāi ;  in-ūi Iâ-hô-hoa ê êng-kng chhiong-móa Siōng-tè ê tiān , 
