1 Lô-phò-àm kàu Iâ-lō͘-sat-léng ê sî ,  chiū chū-chi̍p Iû-tāi kap Piān-ngá-bín ê ke ,  kiōng cha̍p-poeh-bān lâng ,  lóng sī kè-kéng ê chiàn-sū ,  beh kap Í-sek-lia̍t kau-chiàn ,  hō͘ kok-ūi koh kui tī Lô-phò-àm , 2 Chóng-sī Iâ-hô-hoa ê ōe lîm-kàu Siōng-tè ê lô͘-po̍k Sī-má-ngá kóng , 3 Lí khì kā Só͘-lô-bûn ê kiáⁿ Iû-tāi ông Lô-phò-àm ,  kap khiā-khí Iû-tāi kap Piān-ngá-bín ê chèng Í-sek-lia̍t lâng ,  kóng , 4 Iâ-hô-hoa án-ni kóng ,  Lín bo̍h-tit chiūⁿ-khì ,  bo̍h-tit kap lín ê hiaⁿ-tī kau-chiàn ;  ta̍k-lâng tò-khì i ê ke ;  in-ūi chit ê tāi-chì chhut tī Góa ,  In thiaⁿ Iâ-hô-hoa ê ōe ,  chiū tò-khì ,  bô khì kong-kek Iâ-lô-phò-àm , 5 Lô-phò-àm tiàm tī Iâ-lō͘-sat-léng ;  tī Iû-tāi tōe khí kúi-nā ê siâⁿ chòe ōe-só͘ , 6 Chiū-sī khí Pek-lī-hêng ,  Í-thán ,  Thê-ko-a ; 7 Pek-siok ,  So-ko ,  A-tō͘-lân ; 8 Ka-te̍k ,  Má-lī-sa ,  Se-hut ; 9 A-to-lâi-im ,  La̍h-kiat ,  A-se-ka ; 10 Só-la̍h ,  A-ngá-lûn ,  Hi-pek-lûn ;  chiah-ê lóng tī Iû-tāi kap Piān-ngá-bín chòe kian-kò͘ ê siâⁿ , 11 Lô-phò-àm koh kian-kò͘ hiah ê ōe-só͘ ,  tī in tiong-kan siat peng ê thâu-lâng ;  koh chek-chū bí-niû ,  kap iû ,  kap chiú ; 12 koh tī ta̍k ê siâⁿ pī-pān pîn-pâi kap chhiuⁿ ,  hō͘ i ke̍k-kî kian-kò͘ ,  Iû-tāi Piān-ngá-bín lóng sio̍k tī i , 13 Í-sek-lia̍t choân-tōe ê chè-si kap Lī-bī lâng lóng tùi sì-kéng lâi kui Lô-phò-àm , 14 Lī-bī lâng lī-khui in ê kau-iá kap sán-gia̍p ,  lâi kàu Iû-tāi kap Iâ-lō͘-sat-léng ;  sī in-ūi Iâ-lô-phò-àm kap i ê kiáⁿ kū-choa̍t in ,  m̄-chún in kiâⁿ chè-si ê chit-hūn ,  ho̍k-sāi Iâ-hô-hoa , 15 Iâ-lô-phò-àm ūi soaⁿ-thâu-tôaⁿ ,  ūi kúi-koài ,  ūi i só͘ chù ê gû-á ,  ka-kī siat-li̍p chè-si , 16 Í-sek-lia̍t chèng chi-phài tiong ,  kìⁿ-nā tiāⁿ-tio̍h ì-sù beh chhē Iâ-hô-hoa Í-sek-lia̍t ê Siōng-tè--ê ,  tè in kàu Iâ-lō͘-sat-léng ,  beh hiàn-chè hō͘ Iâ-hô-hoa in lia̍t-chó͘ ê Siōng-tè , 17 Án-ni kian-kò͘ Iû-tāi kok le̍k-kè saⁿ-nî ,  hō͘ Só͘-lô-bûn ê kiáⁿ Lô-phò-àm kiông-sēng ;  in-ūi in saⁿ-nî kú kiâⁿ Tāi-pi̍t Só͘-lô-bûn ê lō͘ , 18 Lô-phò-àm chhōa Má-hap-la̍h chòe bó͘ ,  i sī Tāi-pi̍t ê cha-bó͘-sun ,  Iâ-lī-mô͘ ê cha-bó͘-kiáⁿ ;  iū-koh Iâ-se ê cha-bó͘-sun ,  Í-lī-ap ê cha-bó͘-kiáⁿ ,  A-pí-hâi ê cha-bó͘-kiáⁿ , 19 I kā i siⁿ kúi-nā ê kiáⁿ ,  chiū-sī Iâ-o͘-si ,  Sī-má-lī-ngá ,  Sat-hán , 20 Chhōa i liáu-āu koh chhōa Ap-sa-liông ê cha-bó͘-kiáⁿ Má-ka ,  i kā i siⁿ A-pí-ngá ,  A-thài ,  Sè-sat ,  Sī-lô-bi̍t , 21 Lô-phò-àm chhōa cha̍p-poeh ê bó͘ ,  la̍k-cha̍p ê hui ,  siⁿ jī-cha̍p-poeh ê kiáⁿ ,  la̍k-cha̍p ê cha-bó͘-kiáⁿ ;  chóng-sī i thiàⁿ Ap-sa-liông ê cha-bó͘-kiáⁿ Má-ka ,  iâⁿ-kè lóng-chóng hiah ê bó͘ kap hui , 22 Lô-phò-àm siat-li̍p Má-ka ê kiáⁿ A-pí-ngá chòe thâu ,  tī hiaⁿ-tī-tiong chòe siú-léng ;  in-ūi siūⁿ beh siat-li̍p i sòa-chiap chòe ông , 23 Lô-phò-àm chiàu tì-hūi lâi kiâⁿ ,  hun-sòaⁿ chèng-kiáⁿ tī Iû-tāi kap Piān-ngá-bín ê choân-tōe ,  kàu ta̍k ê kian-kò͘ ê siâⁿ ;  koh hō͘ in chōe-chōe bí-niû ,  koh kā in chhē chōe-chōe bó͘ , 
