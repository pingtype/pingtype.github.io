1 Só͘-lô-bûn kî-tó bêng-pe̍k ,  chiū ū hé tùi thiⁿ lo̍h-lâi ,  it-chīn sio sio-chè kap pa̍t-hō ê chè ;  Iâ-hô-hoa ê êng-kng chhiong-móa tiān , 2 In-ūi Iâ-hô-hoa ê êng-kng chhiong-móa Iâ-hô-hoa ê tiān ,  só͘-í chè-si bōe-ōe ji̍p Iâ-hô-hoa ê tiān , 3 Hit ê hé kàng-lo̍h ,  koh Iâ-hô-hoa ê êng-kng tī tiān--nih ê sî ,  Í-sek-lia̍t chèng-lâng khòaⁿ-kìⁿ ,  chiū tī pho͘-chio̍h ê só͘-chāi ,  phak-lo̍h tōe kèng-pài ,  kám-siā Iâ-hô-hoa ,  kóng ,  In-ūi I sī hó ,  I ê chû-hūi éng-éng tī-teh , 4 Ông kap chèng peh-sìⁿ tī Iâ-hô-hoa ê bīn-chêng hiàn-chè , 5 Só͘-lô-bûn ông ēng gû nn̄g-bān nn̄g-chheng chiah ,  iûⁿ cha̍p-jī-bān chiah ,  hiàn-chè ;  án-ni ,  ông kap chèng peh-sìⁿ ūi-tio̍h Siōng-tè ê tiān kiâⁿ hiàn-tiān ê lé , 6 Chè-si chiàu i ê chit teh-khiā ;  Lī-bī lâng iā the̍h Iâ-hô-hoa ê ga̍k-khì ,  chiū-sī chêng Tāi-pi̍t ēng Lī-bī lâng o-ló ê sî ,  Tāi-pi̍t ông tiâu-tî chō lâi kám-siā Iâ-hô-hoa ê ,  (in-ūi I ê chû-hūi éng-éng tī-teh ; ) chè-si tī in ê bīn-chêng pûn sàu-kak ,  Í-sek-lia̍t lâng lóng khiā--teh , 7 Só͘-lô-bûn iā hun-piat Iâ-hô-hoa tiān-chêng īⁿ-tiong chòe-sèng ;  tī-hia hiàn sio-chè kap siā-un-chè ê iû ;  in-ūi Só͘-lô-bûn só͘ bat chō ê tâng-tôaⁿ bô kàu-gia̍h iông-ún hiah ê sio-chè ,  sò͘-chè ,  kap iû-lâ , 8 Hit-sî Só͘-lô-bûn siú choeh-kî chhit-ji̍t ;  Í-sek-lia̍t chèng-lâng tùi Hap-má ê lō͘-kháu kàu Ai-ki̍p ê khoe lóng lâi kap i siú ;  chiâⁿ-chòe tōa ê hōe , 9 Kàu tē-poeh ji̍t in siat giâm-siok-hōe ;  in-ūi in siú hiàn tôaⁿ ê lé chhit-ji̍t ,  koh siú choeh chhit-ji̍t , 10 Chhit-ge̍h jī-cha̍p-saⁿ ji̍t ,  ông chhe peh-sìⁿ tò-khì in ê pò͘-pîⁿ ,  ta̍k-ê hoaⁿ-hí ,  sim khoài-lo̍k ;  sī in-ūi Iâ-hô-hoa só͘ si-chhut hō͘ Tāi-pi̍t ,  Só͘-lô-bûn ,  kap I ê peh-sìⁿ Í-sek-lia̍t ê un-hūi , 11 Tùi án-ni Só͘-lô-bûn khí Iâ-hô-hoa ê tiān kap ông-kiong oân-kang ;  tī Iâ-hô-hoa ê tiān kap ông-kiong ,  kìⁿ Só͘-lô-bûn sim-lāi só͘ ài chòe--ê ,  lóng chòe kàu sêng-kong , 12 Mî--sî Iâ-hô-hoa chhut-hiān tī Só͘-lô-bûn ,  kā i kóng ,  Góa í-keng thiaⁿ lí ê kî-tó ,  iā kéng chit só͘-chāi chòe hiàn-chè Góa ê tiān , 13 Góa nā koaiⁿ-ba̍t thiⁿ ,  tì-kàu bô lo̍h-hō͘ ,  á-sī bēng-lēng chháu-meh chia̍h i ê thó͘-sán ,  á-sī hō͘ un-e̍k liû-hêng tī Góa ê peh-sìⁿ tiong ; 14 Góa ê peh-sìⁿ ēng Góa ê miâ lâi chheng-ê ,  nā ka-kī khiam-pi ,  kî-tó ,  kiû kìⁿ Góa ê bīn ,  oa̍t-tńg lī-khui in ê pháiⁿ-lō͘ ,  Góa beh tùi thiⁿ thiaⁿ in ,  sià-bián in ê chōe ,  i-tī in ê tōe , 15 Góa beh ba̍k-chiu khòaⁿ ,  hī-khang thiaⁿ ,  tī chit só͘-chāi só͘ hiàn ê kî-tó , 16 In-ūi Góa taⁿ í-keng kéng chit keng tiān ,  hun-piat i chòe-sèng ,  hō͘ Góa ê miâ éng-oán tī-hia ;  Góa ê ba̍k-chiu Góa ê sim iā beh kú-tn̂g tī-hia , 17 Lūn-kàu lí nā kiâⁿ tī Góa ê bīn-chêng ,  chhin-chhiūⁿ lí ê lāu-pē Tāi-pi̍t só͘ kiâⁿ--ê ,  chun-thàn Góa it-chhè só͘ bēng-lēng lí ê ,  chip-siú Góa ê lu̍t-lē Góa ê hoat-tō͘ , 18 Góa chiū beh kian-kò͘ lí ê kok-ūi ,  chhin-chhiūⁿ Góa kap lí ê lāu-pē Tāi-pi̍t só͘ li̍p ê iok ,  kóng ,  Lí ê hō͘-è beh koán-lí Í-sek-lia̍t ,  éng bô tn̄g , 19 Lín nā oa̍t-tńg lâi khì-sak Góa ê lu̍t-lē Góa ê kài-bēng ,  chiū-sī Góa hē tī lín ê bīn-chêng-ê ,  khì ho̍k-sāi pa̍t ê siōng-tè lâi kèng-pài i ;  Góa chiū beh tùi Góa siúⁿ-sù in ê tōe ,  pu̍ih in ê kun ; 20 koh Góa ūi ka-kī ê miâ só͘ hun-piat chòe-sèng chit keng tiān ,  iā beh tùi Góa ê bīn-chêng khì-sak--i ,  hō͘ i tī bān-kok tiong chòe ōe-pìⁿ siū ki-chhì ; 21 chit keng tiān sui-jiân chin koâiⁿ ,  chiong-lâi keng-kè ê lâng beh gông-ngia̍h ,  kóng ,  Iâ-hô-hoa siáⁿ-sū án-ni khoán-thāi chit ê tōe ,  chit keng tiān ah?22 Chiū beh ìn kóng ,  Sī in-ūi in khì-sak Iâ-hô-hoa in lia̍t-chó͘ ê Siōng-tè ,  chiū-sī chhōa in chhut Ai-ki̍p-tōe--ê ,  khì kiat-liân pa̍t ê siōng-tè ,  ho̍k-sāi kèng-pài in ,  só͘-í Iâ-hô-hoa hō͘ che it-chhè ê chai-ē lîm-kàu in , 
