1 Iok-thán chē-ūi ê sî ,  jī-cha̍p-gō͘ hè ,  tī Iâ-lō͘-sat-léng chòe ông le̍k-kè cha̍p-la̍k nî ,  I ê lāu-bú miâ kiò Iâ-lō͘-sa ,  sī Sat-tok ê cha-bó͘-kiáⁿ , 2 Iok-thán kiâⁿ Iâ-hô-hoa só͘ khòaⁿ-chòe hó ê sū ,  chiàu i ê lāu-pē O͘-se-ngá it-chhè só͘ kiâⁿ ê ,  to̍k-to̍k bô ji̍p Iâ-hô-hoa ê tiān ,  Chóng-sī peh-sìⁿ só͘ kiâⁿ iû-goân hú-pāi , 3 Iok-thán khí Iâ-hô-hoa tiān ê téng-mn̂g ;  koh tī Gô-húi-le̍k siâⁿ-téng khí chōe-chōe4 Koh tī Iû-tāi soaⁿ-tōe khí siâⁿ ,  tī chhiū-nâ-lāi khí iâⁿ-chē ,  kap bāng-ko-lâu , 5 I kap A-bûn lâng ê ông kau-chiàn ,  khah-iâⁿ in ,  Tng hit-nî A-bûn lâng chìn-kòng gûn chi̍t-pah tha-liân-tek ,  sió-be̍h chi̍t-bān ko-jíⁿ ,  tōa-be̍h chi̍t-bān ko-jíⁿ ;  tē-jī nî ,  tē-saⁿ nî ,  A-bûn lâng iā sī án-ni chìn-kòng , 6 Iok-thán chiām-chiām kiông-sēng ;  in-ūi i tī Iâ-hô-hoa i ê Siōng-tè ê bīn-chêng kín-sīn kiâⁿ chèng-ti̍t ê lō͘ , 7 Iok-thán kî-û ê sū ,  kap it-chhè ê kau-chiàn ,  lóng kì tī Í-sek-lia̍t kap Iû-tāi lia̍t-ông ê kì-lio̍k , 8 I chē-ūi ê sî ,  jī-cha̍p-gō͘ hè ,  tī Iâ-lō͘-sat-léng chòe ông le̍k-kè cha̍p-la̍k nî , 9 Iok-thán kap i ê lia̍t-chó͘ tâng khùn ,  bâi-chòng tī Tāi-pi̍t siâⁿ ,  I ê kiáⁿ A-hap-su sòa-chiap i chòe ông , 
