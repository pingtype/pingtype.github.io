1 Só͘-lô-bûn tāng-kang khí Iâ-hô-hoa ê tiān tī Iâ-lō͘-sat-léng ,  Mô͘-lī-a ê soaⁿ ,  chiū-sī Iâ-hô-hoa tùi i ê lāu-pē Tāi-pi̍t chhut-hiān ê só͘-chāi ;  Tāi-pi̍t bat tiāⁿ-tio̍h hit ê tōe tī Iâ-pò͘-su lâng O-jíⁿ-lâm ê gō͘-kak-tiûⁿ , 2 Só͘-lô-bûn chē-ūi tē-sì nî ,  jī-ge̍h chhoe-jī ,  tāng-kang lâi khí , 3 Só͘-lô-bûn só͘ hē ê tōe-ki ,  beh khí Siōng-tè ê tiān ê ,  kì tī ē-tóe: tn̂g la̍k-cha̍p tiú ,  khoah jī-cha̍p tiú ,  lóng sī chiàu kó͘-chá ê chhùn-chhioh , 4 Thâu-chêng ê lông tn̂g jī-cha̍p tiú ,  kap tiān ê khoah pîⁿ-pîⁿ ;  koâiⁿ chi̍t-pah jī-cha̍p tiú ,  lāi-bīn an hó-kim , 5 Tōa-keng tiān ê piah ēng siông-chhiū ê chhâ khàm i ;  ēng hó-kim an i ;  téng-bīn khek chó-chhiū kap liān-á , 6 Ēng pó-chio̍h siuⁿ hit keng tiān ,  hō͘ i chin súi ;  só͘ ēng ê kim lóng sī Pa-óa-im ê kim , 7 Koh ēng kim an tiān ,  kap thong-niû ,  hō͘-tēng ,  chhiûⁿ-piah ,  mn̂g-sìⁿ ;  piah-téng khek ki-lō͘-peng , 8 Koh khí Chì-sèng-só͘ ,  tn̂g jī-cha̍p tiú ,  kap tiān ê khoah pîⁿ-pîⁿ ,  i ê khoah iā sī jī-cha̍p tiú ;  ēng hó-kim an ,  kè-kiōng la̍k-pah tha-liân-tek , 9 Tèng ê kim-teng tāng gō͘-cha̍p sià-khek-le̍k ,  Lâu-koh lóng an-kim , 10 Chì-sèng-só͘ ê lāi-bīn ,  chiàu chòe-siōng ê hoat ,  chhòng nn̄g ê ki-lō͘-peng ,  ēng kim an i , 11 Hiah ê ki-lō͘-peng ê si̍t ,  kiōng tn̂g jī-cha̍p tiú ,  chit ê ki-lō͘-peng chi̍t ki si̍t tn̂g gō͘-tiú ,  chhun kàu tiān chit-pêng ê piah ,  hit ki si̍t iā sī gō͘-tiú ,  chhun kàu hit ê ki-lō͘-peng ê si̍t , 12 hit ê ki-lō͘-peng chi̍t ki si̍t iā sī gō͘-tiú ,  chhun kàu tiān hit-pêng ê piah ;  hit ki si̍t iā sī gō͘-tiú ,  kap chit ê ki-lō͘-peng ê si̍t saⁿ-chiap , 13 Hiah ê ki-lō͘-peng thí-khui si̍t ,  kiōng jī-cha̍p-tiú ,  in ê kha teh khiā ,  bīn ǹg lāi-bīn , 14 Koh ēng lâm-sek ,  chí-sek ,  chu-âng sek ê liāu ,  kap iù-tōe-pò͘ ,  chòe tiùⁿ ;  siù ki-lō͘-peng tī i ê téng-bīn , 15 Tī tiān-chêng chhòng nn̄g ki thiāu ,  koâiⁿ saⁿ-cha̍p-gō͘ tiú ,  múi ki thiāu ê thiāu-táu ,  koâiⁿ gō͘-tiú , 16 Koh chòe liān-á an tī thiāu-táu ;  koh chòe sia̍h-liû chi̍t-pah lia̍p ,  an tī liān-á-téng , 17 Hiah ê thiāu chhāi tī tiān-chêng ,  chi̍t-ki tī chiàⁿ-pêng ,  chi̍t-ki tī tò-pêng ;  chiàⁿ-pêng-ê hō miâ kiò Ngá-kun ,  tò-pêng-ê hō miâ kiò Pho-a-su , 
