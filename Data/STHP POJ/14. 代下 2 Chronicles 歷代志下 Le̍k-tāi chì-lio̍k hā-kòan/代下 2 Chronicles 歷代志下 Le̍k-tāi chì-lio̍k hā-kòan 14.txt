1 A-pí-ngá kap i ê lia̍t-chó͘ tâng-khùn ,  bâi-chòng tī Tāi-pi̍t siâⁿ ,  I ê kiáⁿ A-sat sòa-chiap i chòe ông ,  Tng A-sat ê ji̍t ,  hit ê tōe-hng thài-pêng cha̍p-nî kú , 2 A-sat kiâⁿ Iâ-hô-hoa i ê Siōng-tè khòaⁿ-chòe hó chòe chèng-ti̍t ê sū ; 3 in-ūi i tû-khì gōa-pang ê siōng-tè ê tôaⁿ ,  kap soaⁿ-thâu-tôaⁿ ,  húi hiah ê thiāu-siōng , 4 chhò hiah ê A-sià-la̍h ,  koh bēng-lēng Iû-tāi lâng chhē Iâ-hô-hoa in lia̍t-chó͘ ê Siōng-tè ,  chun-thàn I ê lu̍t-hoat kài-bēng ; 5 koh tī Iû-tāi ta̍k ê siâⁿ tû-khì hiah ê soaⁿ-thâu-tôaⁿ ,  kap ji̍t-siōng ;  kok tit-tio̍h thài-pêng tī i ê bīn-chêng , 6 I tī Iû-tāi khí kúi-nā chō hiám-iàu ê siâⁿ ,  in-ūi i ê tōe-hng pêng-an ,  tī hí(**hit) kúi nî lóng bô kau-chiàn ,  in-ūi Iâ-hô-hoa hō͘ i pêng-an , 7 I tùi Iû-tāi lâng kóng ,  Lán tio̍h lâi khí chiah ê siâⁿ ,  sì-ûi khí chhiûⁿ ,  kap siâⁿ-lâu ,  kap mn̂g ,  kap mn̂g-kông ;  tōe iáu tī lán ê bīn-chêng ;  in-ūi lán ū kiû Iâ-hô-hoa lán ê Siōng-tè ;  lán í-keng kiû I ,  I tī sì-ûi siúⁿ-sù lán pêng-an ,  In chiū khí-chō lâi tit-tio̍h heng-thong , 8 A-sat ū kun-peng ,  tùi Iû-tāi chhut--ê ,  saⁿ-cha̍p-bān ,  giâ pîn-pâi kap chhiuⁿ ;  tùi Piān-ngá-bín chhut--ê ,  jī-cha̍p-poeh bān ,  giâ pîn-pâi khui keng ,  Chiah-ê lóng sī tōa la̍t ê ióng-sū , 9 Ū Kó͘-si̍t ông Siā-la̍h chhōa kun-tūi chi̍t-pah-bān ,  chiàn-chhia saⁿ-pah tiuⁿ ,  lâi kong-kek i ,  lâi kàu Má-lī-sa , 10 A-sat chiū chhut-khì ,  tí-te̍k i ;  chiū tī Má-lī-sa Sé-hoat ê soaⁿ-kok ,  tāi-ke pâi-tīn , 11 A-sat kiû-kiò Iâ-hô-hoa i ê Siōng-tè kóng ,  Iâ-hô-hoa ah ,  tī kiông-ê ,  loán-jio̍k-ê ,  ê tiong-kan ,  Lí í-gōa bô pang-chān ê ;  Iâ-hô-hoa goán ê Siōng-tè ah ,  kiû Lí pang-chān goán ;  in-ūi goán óa-khò Lí ,  koh thok Lí ê miâ khì tí-te̍k chiah ê chèng-lâng ;  Iâ-hô-hoa ah ,  Lí sī goán ê Siōng-tè ,  m̄-thang hō͘ lâng khah-iâⁿ Lí , 12 Iâ-hô-hoa chiū phah-iâⁿ Kó͘-si̍t lâng tī A-sat kap Iû-tāi lâng ê bīn-chêng ;  Kó͘-si̍t lâng chiū tô-cháu , 13 A-sat kap tè i ê lâng tui-jip in ,  kàu tī Ki-la̍h-jíⁿ ;  Kó͘-si̍t lâng sí chin-chōe ,  bōe-ōe koh kiông-sēng ;  in-ūi in tī Iâ-hô-hoa kap I ê kun-tūi ê bīn-chêng pāi-hoāi ,  Iû-tāi lâng chhiúⁿ chōe-chōe châi-bu̍t khì , 14 In koh phah Ki-la̍h-jíⁿ sì-ûi hiah ê siâⁿ ;  in-ūi Iâ-hô-hoa hō͘ in chin kiaⁿ ;  in iā chhiúⁿ in lóng-chóng ê siâⁿ ,  in-ūi siâⁿ-lāi ū chōe-chōe mi̍h thang chhiúⁿ , 15 Koh phah hiah ê cheng-siⁿ ê tiâu ,  khan chin-chōe iûⁿ kap lo̍k-tô tò-khì Iâ-lō͘-sat-léng , 
