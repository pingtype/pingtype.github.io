1 Iok-sa-hoat kap i ê lia̍t-chó͘ tâng khùn ,  kap i ê lia̍t-chó͘ chòng tī Tāi-pi̍t ê siâⁿ ,  I ê kiáⁿ Iâ-hô-lâm sòa-chiap i chòe ông , 2 Iâ-hô-lâm ū kúi-nā ê sió-tī ,  chiū-sī Iok-sa-hoat ê kiáⁿ ,  A-sat-lī-ngá ,  Iâ-iat ,  Sat-ka-lī-ngá ,  A-sat-lī-ngá ,  Bí-ka-le̍k ,  Sī-hoat-thê-a ;  chiah-ê lóng sī Í-sek-lia̍t ông Iok-sa-hoat ê kiáⁿ , 3 In lāu-pē ēng chōe-chōe bu̍t-gia̍p hō͘ in ;  chiū-sī kim-gûn pó-pòe kap Iû-tāi tōe kian-kò͘ ê siâⁿ hō͘ in ;  chóng-sī ēng kok-ūi hō͘ Iâ-hô-lâm ,  in-ūi i sī tōa-kiáⁿ , 4 Iâ-hô-lâm khí-lâi chē i ê lāu-pē ê ūi ,  ka-kī kiông-sēng ,  chiū ēng to thâi-sí i ê chèng sió-tī ,  kap Í-sek-lia̍t kúi-nā ê siú-léng , 5 Iâ-hô-lâm chē-ūi ê sî ,  saⁿ-cha̍p-jī hè ;  tī Iâ-lō͘-sat-léng chòe ông kiōng poeh-nî , 6 I kiâⁿ Í-sek-lia̍t chiah ê ông ê lō͘ ,  kap A-hap ê ke bô koh-iūⁿ ;  in-ūi i chhōa A-hap ê cha-bó͘-kiáⁿ chòe bó͘ ;  kiâⁿ Iâ-hô-hoa só͘ khòaⁿ-chòe pháiⁿ ê sū , 7 Chóng-sī Iâ-hô-hoa in-ūi ka-kī kap Tāi-pi̍t só͘ li̍p ê iok ,  m̄-kam bia̍t Tāi-pi̍t ê ke ,  chiàu I só͘ èng-ún ê ,  éng-oán siúⁿ-sù chi̍t pha teng hō͘ i kap i ê kiáⁿ-sun , 8 Tng Iâ-hô-lâm ê nî-kan ,  Í-tong pōe-poān Iû-tāi ,  thoat-lī i ê chhiú-thâu ;  ka-kī siat-li̍p ông , 9 Iâ-hô-lâm chiū chhōa i hiah ê kun-tiúⁿ ,  kap lóng-chóng ê chiàn-chhia kè--khì ,  thàu-mî khí-lâi ,  phah ûi-khùn i ê Í-tong lâng ,  kap hiah ê chhia-tiúⁿ , 10 Án-ni Í-tong lâng pōe-poān Iû-tāi ,  thoat-lī i ê chhiú-thâu ,  kàu kin-á-ji̍t ;  siâng hit-sî Li̍p-ná lâng iā pōe-poān ,  thoat-lī i ê chhiú-thâu ;  in-ūi Iâ-hô-lâm khì-sak Iâ-hô-hoa i ê lia̍t-chó͘ ê Siōng-tè , 11 I koh tī Iû-tāi ê soaⁿ khí soaⁿ-thâu-tôaⁿ ,  hō͘ Iâ-lō͘-sat-léng khiā-khí ê peh-sìⁿ kiâⁿ siâ-îm ;  koh iú-he̍k Iû-tāi lâng , 12 Sian-ti Í-lī-a siá-phoe kià hō͘ Iâ-hô-lâm ,  kóng ,  Iâ-hô-hoa lí ê chó͘ Tāi-pi̍t ê Siōng-tè án-ni kóng ,  In-ūi lí bô kiâⁿ lí ê pē Iok-sa-hoat ê lō͘ ,  kap Iû-tāi ông A-sat ê lō͘ ; 13 chiū-sī kiâⁿ Í-sek-lia̍t chiah ê ông ê lō͘ ,  koh hō͘ Iû-tāi kap Iâ-lō͘-sat-léng khiā-khí ê peh-sìⁿ kiâⁿ siâ-îm ,  chhin-chhiūⁿ A-hap ê ke kiâⁿ siâ-îm chi̍t-iūⁿ ;  koh thâi lí ê lāu-pē ê ke pí lí khah-hó hiah ê sió-tī ; 14 só͘-í Iâ-hô-hoa beh kàng tōa chai-ē phah lí ê peh-sìⁿ ,  kap lí ê kiáⁿ-jî ,  lí ê bó͘ ,  í-ki̍p lí it-chhè só͘-ū--ê , 15 Lí ê tn̂g-tō͘ beh hoān-tio̍h tāng-pīⁿ ,  ta̍k-ji̍t ná-tāng ,  tì-kàu lí ê tn̂g-á thu̍t--chhut-khì , 16 Iâ-hô-hoa kek-tōng Hui-lī-sū lâng ,  kap óa-kūn Kó͘-si̍t ê A-la̍h-pek lâng ê sim ,  lâi kong-kek Iâ-hô-lâm , 17 In chiūⁿ-lâi kong-kek Iû-tāi ,  chhim-ji̍p kéng-lāi ,  chhiúⁿ-lia̍h ông-kiong-lāi só͘ tú-tio̍h ê châi-bu̍t ,  kap i hiah ê kiáⁿ ,  hiah ê bó͘ ;  tû i ê soah-bé kiáⁿ Iok-hap-su í-gōa ,  bô kā i lâu chi̍t ê kiáⁿ , 18 Chiah ê tāi-chì í-āu Iâ-hô-hoa phah i ,  hō͘ i ê tn̂g hoān-tio̍h bōe i--tit ê pīⁿ , 19 Án-ni kú-kú ,  nn̄g-nî āu ,  i ê tn̂g ūi-tio̍h pīⁿ thu̍t--chhut-lâi ,  in-ūi chit ê pīⁿ tāng chiū sí ,  I ê peh-sìⁿ bô kā i kiâⁿ sio ê lé-sò͘ ,  chhin-chhiūⁿ chêng kā i ê lia̍t-chó͘ só͘ sio-ê chi̍t-iūⁿ , 20 Iâ-hô-lâm chē-ūi ê sî saⁿ-cha̍p-jī hè ,  tī Iâ-lō͘-sat-léng chòe ông kiōng poeh nî ,  I lī-khui sè-kan bô lâng it-tio̍h i ;  lâng bâi-chòng i tī Tāi-pi̍t ê siâⁿ ,  to̍k-to̍k bô tī lia̍t-ông ê bōng , 
