1 Chiah ê tāi-chì lóng bêng-pe̍k ,  tī-hia ê Í-sek-lia̍t chèng-lâng chhut-khì ,  kàu Iû-tāi hiah ê siâⁿ ,  phah-chhùi thiāu-siōng ,  chhò-tn̄g hiah ê A-sià-la̍h ;  koh tī Iû-tāi ,  Piān-ngá-bín ,  Í-hoat-liân ,  Má-ná-se piàn-tōe ,  thiah-húi soaⁿ-thâu-tôaⁿ kap chè-tôaⁿ ,  kàu it-chīn bia̍t--i ,  Tùi án-ni ,  Í-sek-lia̍t chèng-lâng ta̍k-ê tò-khì in ê gia̍p ,  kàu in ê pún-siâⁿ , 2 Hi-se-ka siat-li̍p chè-si Lī-bī lâng ê pan-lia̍t ,  chiàu in ê pan-lia̍t ,  kok chiàu in ê chit-hūn ,  chè-si kap Lī-bī lâng hiàn sio-chè siā-un-chè ,  koh tī Iâ-hô-hoa hiah ê iâⁿ ê mn̂g-lāi ho̍k-sāi ,  kám-siā ,  o-ló , 3 Koh tùi i ê sán-gia̍p-tiong tiāⁿ-tio̍h ông ê hūn-gia̍h chòe sio-chè ,  chiū-sī chá-àm ê sio-chè ,  kap hiah ê an-hioh-ji̍t ,  ge̍h ê chhoe-it ,  kap choeh-kî ê sio-chè ;  lóng sī chiàu Iâ-hô-hoa lu̍t-hoat só͘ kì-chài ê , 4 Koh hoan-hù tiàm tī Iâ-lō͘-sat-léng ê peh-sìⁿ kiong-kip chè-si kap Lī-bī lâng eng-kai tit-tio̍h ê hūn-gia̍h ,  hō͘ in choan-bū Iâ-hô-hoa ê lu̍t-hoat , 5 Bēng-lēng chi̍t-ē chhut ,  Í-sek-lia̍t lâng chiū tòa chōe-chōe khí-thâu-se̍k ê ngó͘-kok ,  chiú ,  iû ,  bi̍t ,  kap chhân--nih só͘ chhut ê ;  koh ēng ta̍k-hāng mi̍h ê cha̍p-hūn-chi̍t tòa chin-chōe lâi , 6 Tiàm Iû-tāi chiah ê siâⁿ ê Í-sek-lia̍t lâng kap Iû-tāi lâng ,  iā khan gû iûⁿ ê cha̍p-hūn-chi̍t lâi ;  koh tòa hun-piat chòe-sèng kui hō͘ Iâ-hô-hoa in ê Siōng-tè ê mi̍h cha̍p-hūn-chi̍t ,  thia̍p chi̍t-tui chi̍t-tui , 7 Tùi saⁿ-ge̍h khí chek-chū hiah ê tui ,  kàu chhit-ge̍h chiah bêng-pe̍k , 8 Hi-se-ka kap hiah ê siú-léng lâi khòaⁿ hiah ê tui ,  chiū o-ló Iâ-hô-hoa ,  chiok-hok I ê peh-sìⁿ Í-sek-lia̍t , 9 Hi-se-ka tùi chè-si kap Lī-bī lâng chhâ-mn̄g hiah ê tui , 10 Sio̍k Sat-tok ê ke ,  chè-si-thâu A-sat-lī-ngá ,  ìn kóng ,  Tùi peh-sìⁿ tòa kiong-kip ê mi̍h kàu Iâ-hô-hoa ê tiān í-lâi ,  goán chia̍h kàu-gia̍h ,  koh chhun chin-chōe ,  in-ūi Iâ-hô-hoa sù-hok I ê peh-sìⁿ ,  só͘ chhun--ê kàu chiah chōe , 11 Hi-se-ka hoan-hù tī Iâ-hô-hoa ê tiān-lāi pī-pān chhek-chhng ;  in chiū pī-pān i , 12 In sêng-si̍t sim chiong lé-mi̍h kap só͘ thiu ê cha̍p-hūn-chi̍t ,  kap hun-piat chòe-sèng ê mi̍h ,  lóng poaⁿ--ji̍p-lâi ,  Lī-bī lâng Ko-lâm-ngá pān-lí chit ê sū ;  i ê sió-tī Sī-múi chòe pang-pān , 13 Iâ-iat ,  A-sat-sè-ngá ,  Ná-hap ,  A-sat-hek ,  Iâ-lī-boa̍t ,  Iok-sat-poa̍t ,  Í-lia̍t ,  I-su-má-ki-ngá ,  Má-hap ,  Pí-ná-ngá ,  lóng sī úi-oân ,  tī Ko-lâm-ngá kap i ê sió-tī Sī-múi ê chhiú-ē ;  sī Hi-se-ka ông kap koán-lí Siōng-tè ê tiān ê A-sat-lī-ngá só͘-phài--ê , 14 Kò͘ tang-mn̂g ê Lī-bī lâng Im-ná ê kiáⁿ Khó-lī ,  chiáng-koán kam-sim hiàn-hō͘ Siōng-tè ê mi̍h ,  hun-hoat hiàn-hō͘ Iâ-hô-hoa ê lé-mi̍h ,  kap hiah ê chì-sèng ê mi̍h , 15 Chòe i ê jī-chhiú--ê ū I-tiān ,  Bín-ngá-bín ,  Iâ-su-a ,  Sī-má-ngá ,  A-má-lī-ngá ,  Sī-ka-nî-ngá ,  tī chè-si chiah ê siâⁿ ,  chiàu pan-lia̍t ēng si̍t-sim hun-hoat hō͘ in ê hiaⁿ-tī ,  bô-lūn tōa-sòe lóng hō͘ in , 16 Che chiū-sī tī hiah ê kì ji̍p cho̍k-phó͘ saⁿ-hè í-siōng ê ta-po͘-teng í-gōa ,  chiū-sī kìⁿ-nā ji̍p Iâ-hô-hoa ê tiān--ê ,  chiàu ta̍k-ji̍t ê hūn só͘ eng-kai--ê ,  ūi-tio̍h in chiàu pan-lia̍t chīn i ê chit lâi ho̍k-sāi , 17 Koh chè-si chiàu in ê sè-hē kì tī cho̍k-phó͘ ,  í-ki̍p Lī-bī lâng tùi jī-cha̍p hè í-siōng ,  chiàu in ê pan-lia̍t chīn in ê chit , 18 Koh kì-chài tī cho̍k-phó͘-tiong ê ,  in ê sòe-hàn--ê ,  in ê bó͘ ,  in ê kiáⁿ ,  in ê cha-bó͘-kiáⁿ ,  tī choân-hōe tiong ê ;  in-ūi in chīn chit-hūn ka-kī chheng-khì chiâⁿ-sèng , 19 Iā ūi-tio̍h A-lûn ê kiáⁿ-sun ,  chiū-sī tiàm tī in ê siâⁿ-gōa ê chhân-tōe ê chè-si ,  tī ta̍k ê siâⁿ ū kì-miâ ê lâng ,  lâi hun-hoat in eng-kai tit-tio̍h ê hūn-gia̍h ,  hō͘ chè-si ê ta-po͘-teng ,  í-ki̍p kìⁿ-nā kì tī cho̍k-phó͘ ê Lī-bī lâng , 20 Hi-se-ka tī Iû-tāi piàn-tōe án-ni pān-lí ,  kiâⁿ siān-liông chèng-ti̍t ,  chīn-tiong tī Iâ-hô-hoa i ê Siōng-tè ê bīn-chêng , 21 Kìⁿ-nā i khí-chhiú só͘ chòe ê ,  tī pān-lí Siōng-tè tiān ê sū ,  tī lu̍t-hoat ,  tī kài-bēng ,  lâi chhē i ê Siōng-tè ,  lóng choan-sim chòe i ,  lâi heng-thong , 
