1 A-hap-su chē-ūi ê sî ,  jī-cha̍p hè ,  tī Iâ-lō͘-sat-léng chòe ông cha̍p-la̍k nî ,  Bô chhin-chhiūⁿ i ê chó͘ Tāi-pi̍t kiâⁿ Iâ-hô-hoa só͘ khòaⁿ-chòe hó ê sū , 2 chiū-sī kiâⁿ Í-sek-lia̍t chiah ê ông ê lō͘ ,  koh chù-chō hiah ê Pa-le̍k ê siōng ; 3 koh sio-hiuⁿ tī Piān-him-lùn ê soaⁿ-kok ,  ēng i ê kiáⁿ-jî sio tī hé--nih ,  thàn gōa-pang só͘ kiâⁿ khó-ò͘ⁿ ê sū ,  chiū-sī Iâ-hô-hoa tī Í-sek-lia̍t lâng ê bīn-chêng só͘ kóaⁿ-tio̍k--ê ; 4 koh tī soaⁿ-thâu-tôaⁿ ,  tī soaⁿ ê téng-bīn ,  tī ta̍k-châng chhiⁿ-chhùi ê chhiū-kha ,  hiàn-chè sio-hiuⁿ , 5 Só͘-í Iâ-hô-hoa i ê Siōng-tè kau i tī A-lân ông ê chhiú ,  in chiū phah i ,  lia̍h i ê peh-sìⁿ chin-chōe ,  tòa kàu Tāi-má-sek ,  Koh kau i tī Í-sek-lia̍t ông ê chhiú ,  i thâi-sí in chin-chōe , 6 Lī-má-lī ê kiáⁿ Pí-ka chòe chi̍t-ji̍t tī Iû-tāi thâi-sí cha̍p-jī-bān lâng ,  lóng sī ióng-sū ;  in-ūi in lī-khui Iâ-hô-hoa in lia̍t-chó͘ ê Siōng-tè , 7 Ū chi̍t-ê Í-hoat-liân tiong ê ióng-sū ,  miâ kiò Sè-ki-lī ,  thâi ông ê kiáⁿ Má-se-ngá ,  kap koán-lí ông-kiong ê Ap-su-lī-kam ,  kap cháiⁿ-siòng Í-lī-ka-ná , 8 Í-sek-lia̍t lâng lia̍h in ê hiaⁿ-tī ,  liân hū-jîn-lâng ,  kiáⁿ ,  cha-bó͘-kiáⁿ ,  kiōng jī-cha̍p-bān ;  koh chhiúⁿ chōe-chōe châi-bu̍t ,  tòa in só͘-chhiúⁿ--ê khì Sat-má-lī-a , 9 Chóng-sī tī-hia ū Iâ-hô-hoa ê sian-ti ,  miâ kiò Gô-tek ,  chhut-khì chih hiah ê lâi Sat-má-lī-a ê kun-tūi ,  kā in kóng ,  In-ūi Iâ-hô-hoa lín lia̍t-chó͘ ê Siōng-tè siū-khì Iû-tāi ,  só͘-í chiong in kau tī lín ê chhiú ,  lín kéng-jiân siū-khì tú-thiⁿ ,  thâi in chin-chōe , 10 Taⁿ lín ū ì-sù ap-chè Iû-tāi lâng kap Iâ-lō͘-sat-léng lâng chòe lín ê lô͘-po̍k ,  lú-pī ;  chóng-sī lín pún-sin kiám bô tek-chōe Iâ-hô-hoa lín Siōng-tè mah?11 Taⁿ lín tio̍h thiaⁿ góa kóng ,  lín só͘ lia̍h lâi lín ê hiaⁿ-tī tio̍h pàng i tò-khì ,  in-ūi Iâ-hô-hoa ê tōa siū-khì lîm-kàu lín , 12 Tùi án-ni Í-hoat-liân ê siú-léng kúi-nā lâng ,  chiū-sī Iok-hap-lân ê kiáⁿ A-sat-lī-ngá ,  Bí-si̍t-lī-boa̍t ê kiáⁿ Pí-lī-ka ,  Sa-liông ê kiáⁿ Iâ-hi-se-ka ,  Hap-tek-lâi ê kiáⁿ A-má-sat ,  khí-lâi chó͘-chí hiah ê tùi chiàn-tīn tò-lâi--ê ; 13 kā in kóng ,  Lín m̄-thang tòa só͘ lia̍h ê lâng ji̍p-lâi chia ;  in-ūi lín só͘ chú-ì--ê sī beh hō͘ goán tek-chōe Iâ-hô-hoa ,  ke-thiⁿ goán ê chōe-kòa ,  goán ê kè-sit ,  in-ūi goán ê kè-sit chin-tōa ,  í-keng ū tōa siū-khì lîm-kàu Í-sek-lia̍t lah , 14 Tùi án-ni kia̍h ke-si ê lâng ,  chiong in só͘ lia̍h ê lâng ,  só͘ chhiúⁿ ê mi̍h ,  pàng tī hiah ê siú-léng kap hōe-chiòng ê bīn-chêng , 15 Téng-bīn hiah ê kì-miâ ê lâng chiū khí-lâi ,  hō͘ siū-lia̍h ê lâng lâi ,  kî-tiong ū thǹg-theh--ê ,  chiū tùi só͘ chhiúⁿ-lâi ê mi̍h-tiong ,  the̍h saⁿ hō͘ in chhēng ,  koh ēng ôe hō͘ in ;  koh hō͘ in lim-chia̍h ,  ēng iû boah in ;  kî-tiong loán-jio̍k--ê ,  chiū hō͘ in khiâ lû ,  sàng kàu chó-chhiū siâⁿ ,  Iâ-lī-ko ,  in ê hiaⁿ-tī hia ;  āu-lâi chiū tò-khì Sat-má-lī-a , 16 Hit-sî A-hap-su ông chhe sù-chiá khì kìⁿ A-su̍t hiah ê ông ,  kiû in pang-chān ; 17 in-ūi Í-tong lâng koh lâi phah Iû-tāi ,  lia̍h peh-sìⁿ khì , 18 Hui-lī-sū lâng iā lâi chhim-hoān kē ê pîⁿ-iûⁿ ,  kap Iû-tāi lâm-pêng hiah ê siâⁿ ,  chhú Pek-sī-be̍k ,  A-ngá-lûn ,  Ki-te-lô ,  So-ko kap i ê hiuⁿ-siā ,  Têng-la̍p kap i ê hiuⁿ-siā ;  Kīn-só kap i ê hiuⁿ-siā ,  chiū tiàm tī-hia , 19 In-ūi Iâ-hô-hoa ūi-tio̍h Í-sek-lia̍t ông A-hap-su ê iân-kò͘ ,  hō͘ Iû-tāi pi-bî ;  sī in-ūi A-hap-su tī Iû-tāi hòng-sù ,  tōa tek-chōe Iâ-hô-hoa , 20 A-su̍t ông Thê-kek-la̍h-pì-nî-sek chiūⁿ-lâi ,  bô oān-chō͘ i ,  hoán-tńg khún-pek i , 21 A-hap-su tùi Iâ-hô-hoa ê tiān ,  kap ông-kiong ,  kap siú-léng ê ke ,  the̍h-chhut châi-pó hō͘ A-su̍t ông ;  chóng-sī lóng bô lī-ek--i , 22 Chit ê A-hap-su ông tī kín-kip ê sî ,  it-hoat tek-chōe Iâ-hô-hoa , 23 In-ūi i chè-sū Tāi-má-sek ê siōng-tè ,  chiū-sī phah i--ê ,  kóng ,  In-ūi A-lân ông ê siōng-tè pang-chān in ,  góa iā chè-sū i ,  hō͘ i pang-chān góa ,  Chóng-sī hiah ê siōng-tè hō͘ i kap Í-sek-lia̍t chèng-lâng lóng tó-hoāi , 24 A-hap-su chū-chi̍p Siōng-tè tiān ê khì-kū ,  phah-phòa Siōng-tè tiān-lāi ê khì-kū ;  koh hong-só Iâ-hô-hoa tiān ê mn̂g ;  tī Iâ-lō͘-sat-léng ta̍k ê oat-kak khí-tôaⁿ , 25 Koh tī Iû-tāi ta̍k ê siâⁿ khí soaⁿ-thâu-tôaⁿ ,  sio-hiuⁿ hō͘ pa̍t ê siōng-tè ,  kek-tōng Iâ-hô-hoa ,  i ê lia̍t-chó͘ ê Siōng-tè ê siū-khì , 26 A-hap-su kî-û ê sū ,  kap i ê kiâⁿ-chòe ,  tùi thâu kàu bé ,  lóng kì tī Iû-tāi kap Í-sek-lia̍t chiah ê ông ê kì-lio̍k , 27 A-hap-su kap i ê lia̍t-chó͘ tâng-khùn ,  bâi-chòng i tī Iâ-lō͘-sat-léng siâⁿ ,  bô hō͘ i ji̍p tī Í-sek-lia̍t chiah ê ông ê bōng ,  I ê kiáⁿ Hi-se-ka sòa-chiap i chòe ông , 
