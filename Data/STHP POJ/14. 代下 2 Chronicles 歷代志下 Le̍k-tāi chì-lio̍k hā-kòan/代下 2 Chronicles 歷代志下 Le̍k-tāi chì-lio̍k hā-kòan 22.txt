1 Iâ-lō͘-sat-léng khiā-khí ê peh-sìⁿ siat-li̍p Iâ-hô-lâm ê soah-bé kiáⁿ A-hap-siā sòa-chiap i chòe ông ;  in-ūi tè A-la̍h-pek lâng kàu iâⁿ ê kun-tūi ,  ū thâi-sí i hiah ê tōa-kiáⁿ ,  Án-ni Iû-tāi ông Iâ-hô-lâm ê kiáⁿ A-hap-siā chòe ông , 2 A-hap-siā chē-ūi ê sî sì-cha̍p-jī hè ;  tī Iâ-lō͘-sat-léng chòe ông chi̍t-nî ,  I ê lāu-bú miâ kiò A-tha-lī-ngá ,  sī Àm-lī ê cha-bó͘-sun , 3 I iā kiâⁿ A-hap ê ke ê lō͘ ;  in-ūi i ê lāu-bú chí-hui i kiâⁿ pháiⁿ , 4 I kiâⁿ Iâ-hô-hoa só͘ khòaⁿ-chòe pháiⁿ ê sū ,  chhin-chhiūⁿ A-hap ê ke chi̍t-iūⁿ ;  in-ūi i ê lāu-pē sí liáu-āu ,  ū A-hap ke ê lâng lâi kā i chí-hui ,  tì-kàu pāi-hoāi , 5 I thiaⁿ-thàn in ê kè-bô͘ ;  kap Í-sek-lia̍t ông A-hap ê kiáⁿ Iâ-hô-lâm saⁿ-kap khì Ki-lia̍t ê La̍h-boa̍t ,  kap A-lân ông Hap-siat kau-chiàn , 6 A-lân lâng phah-siong Iâ-hô-lâm ;  i tò-khì Iâ-su-lia̍t beh i-tī i ê siong ,  chiū-sī i tī La̍h-boa̍t kap A-lân ông Hap-siat kau-chiàn ê sî só͘ siū-tio̍h ê ,  Iû-tāi ông Iâ-hô-lâm ê kiáⁿ ,  A-sat-lī-ngá ,  lo̍h-khì Iâ-su-lia̍t ,  beh bāi A-hap ê kiáⁿ Iâ-hô-lâm ;  in-ūi i ū phòa-pīⁿ , 7 A-hap-siā lâi khòaⁿ Iok-lâm chiū tú-tio̍h hām-hāi ,  che sī chhut tī Siōng-tè ê ì-sù ;  in-ūi i lâi ,  chiū kap Iâ-hô-lâm chhut-khì ,  tú-tio̍h Lêng-sī ê sun Iâ-hō͘ ,  chiū-sī Iâ-hô-hoa só͘ boah-iû ,  hō͘ i chián-tû A-hap ê ke ê , 8 Iâ-hō͘ pān A-hap ke ê chōe ê sî ,  tú-tio̍h Iû-tāi hiah ê siú-léng ,  kap A-hap-siā hiaⁿ-tī ê kiáⁿ teh ho̍k-sāi A-hap-siā--ê ;  i chiū thâi-sí in , 9 A-hap-siā bih tī Sat-má-lī-a ,  Iâ-hō͘ chhē i ,  lâng lia̍h--i ,  tòa i kàu Iâ-hō͘ hia ,  thâi-sí i ,  lâng bâi-chòng i ;  in-ūi in kóng ,  I sī hit ê choan-sim chhē Iâ-hô-hoa ê Iok-sa-hoat ê kiáⁿ ,  Án-ni A-hap-siā ê ke bô ū koân-le̍k thang pó-siú kok-ūi--ê , 10 A-hap-siā ê lāu-bú A-tha-lī-ngá khòaⁿ-kìⁿ i ê kiáⁿ í-keng sí ,  chiū khí-lâi it-chīn châu-bia̍t Iû-tāi ê ông-chhin , 11 Chóng-sī ông ê cha-bó͘-kiáⁿ ,  Iok-sī-pa ,  chiong A-hap-siā ê kiáⁿ Iok-a-si ,  tùi hiah ê siū-thâi ê ông-kiáⁿ-tiong thau-phō chhut-lâi ,  chiong i kap i ê leng-bú khǹg tī khùn-pâng--nih ,  Iok-si-pa sī Iâ-hô-lâm ông ê cha-bó͘-kiáⁿ ,  A-hap-siā ê chí-bē ,  chè-si Iâ-hô-iâ-tāi ê bó͘ ;  i tùi A-tha-lī-ngá khàm-ba̍t i ,  hō͘ i bô thâi-sí i , 12 Āu-lâi kap in saⁿ-kap khǹg tī Siōng-tè ê tiān le̍k-kè la̍k-nî kú ,  A-tha-lī-ngá koán-lí hit ê tōe-hng , 
