1 Tē-chhit nî Iâ-hô-iâ-tāi ka-kī kiông-sēng ;  tiàu pé-chóng Iâ-lô-hán ê kiáⁿ A-sat-lī-ngá ,  Iok-hap-lân ê kiáⁿ Í-si̍t-má-lī ,  Gô-pī-tek ê kiáⁿ A-sat-lī-ngá ,  A-tāi-ngá ê kiáⁿ Má-se-ngá ,  Sè-ki-lī ê kiáⁿ Í-lī-sa-hoat ,  hiah-ê lâi kap i li̍p-iok , 2 In piàn-kiâⁿ Iû-tāi ,  tùi Iû-tāi hiah ê siâⁿ chū-chi̍p Lī-bī lâng ,  kap Í-sek-lia̍t ê cho̍k-tiúⁿ ,  lóng kàu Iâ-lō͘-sat-léng , 3 Choân-hōe tī Siōng-tè ê tiān kap ông li̍p-iok ,  I tùi in kóng ,  Khòaⁿ ah ,  ông ê kiáⁿ beh chòe ông ,  chiàu Iâ-hô-hoa lūn-kàu Tāi-pi̍t ê kiáⁿ-sun só͘ kóng--ê , 4 Taⁿ lín tio̍h án-ni kiâⁿ ;  lín chiah ê chè-si kap Lī-bī lâng ,  saⁿ-hūn-chi̍t tī an-hioh-ji̍t ji̍p--lâi--ê ,  tio̍h chòe kò͘-mn̂g--ê ; 5 saⁿ-hūn-chi̍t tio̍h tī ông-kiong ,  saⁿ-hūn-chi̍t tio̍h tī tōe-ki ê mn̂g ;  peh-sìⁿ lóng tio̍h tī Iâ-hô-hoa tiān-lāi ê īⁿ , 6 To̍k-to̍k chè-si ,  kap teh ho̍k-sāi ê Lī-bī lâng í-gōa ,  pa̍t-lâng m̄-thang ji̍p Iâ-hô-hoa ê tiān ;  chiah ê lâng thang ji̍p-khì ,  in-ūi in sī sèng ,  Chóng-sī chèng peh-sìⁿ tio̍h ūi-tio̍h Iâ-hô-hoa lâi kò͘-siú , 7 Lī-bī lâng ta̍k-ê chhiú tio̍h kia̍h kun-khì ,  sì-ûi pó-hō͘ ông ;  kìⁿ-nā chū-choan ji̍p-tiān--ê tio̍h hō͘ i sí ;  ông chhut-ji̍p ê sî ,  lín tio̍h kun-sûi i , 8 Lī-bī lâng ,  kap Iû-tāi chèng-lâng ,  chiàu chè-si Iâ-hô-iâ-tāi it-chhè só͘ bēng-lēng-ê khì kiâⁿ ;  ta̍k-lâng tòa in lûn-tio̍h an-hioh-ji̍t ji̍p-lâi ê lâng ,  kap lûn-tio̍h an-hioh-ji̍t chhut-khì ê lâng ;  in-ūi chè-si Iâ-hô-iâ-tāi m̄-chún in sòaⁿ-pan , 9 Chè-si Iâ-hô-iâ-tāi chiū chiong Siōng-tè tiān-lāi só͘ khǹg Tāi-pi̍t ông ê chhiuⁿ ,  pîn-pâi ,  tōa-pâi ,  kau hō͘ hiah ê pé-chóng , 10 Koh phài chèng peh-sìⁿ ,  chhiú ta̍k-ê kia̍h ke-si ,  tī tôaⁿ kap tiān hia ,  tùi tiān ê chiàⁿ-pêng kàu tiān ê tò-pêng ,  khiā tī ông ê sì-ûi , 11 In chiū chhōa ông ê kiáⁿ chhut-lâi ,  kā i tì bián-liû ,  chiong lu̍t-hoat ê chheh hō͘ i ;  Iâ-hô-iâ-tāi kap i hiah ê kiáⁿ ēng iû boah i ,  siat-li̍p i chòe ông ;  chèng-lâng kóng ,  Goān ông bān-sòe , 12 A-tha-lī-ngá thiaⁿ-kìⁿ peh-sìⁿ cháu-lâi ,  o-ló ông ê siaⁿ ,  chiū kàu peh-sìⁿ hia ,  ji̍p Iâ-hô-hoa ê tiān ; 13 khòaⁿ-kìⁿ ông khiā tī tiān-mn̂g ê thiāu-piⁿ ,  hiah ê kun-tiúⁿ kap pûn hō-thâu--ê khiā tī ông ê chó-iū ;  peh-sìⁿ hoaⁿ-hí pûn hō-thâu ;  koh ū chhiùⁿ-koa--ê ,  ēng ta̍k-iūⁿ ê ga̍k-khì ,  chhōa chèng-lâng o-ló ,  A-tha-lī-ngá chiū thiah-li̍h i ê saⁿ ,  hoah kóng ,  Hoán-poān lah ,  hoán-poān lah , 14 Chè-si Iâ-hô-iâ-tāi chhōa koán-hat kun-tūi ê pé-chóng ,  tùi in kóng ,  Tùi pan-lia̍t ê tiong-kan kóaⁿ i chhut-khì ,  kìⁿ-nā tè i ê tio̍h ēng to thâi-sí i ;  in-ūi chè-si kóng ,  M̄-thang tī Iâ-hô-hoa ê tiān thâi i , 15 In siám-khui siang-pêng ,  hō͘ i khì ;  i kiâⁿ kàu ông-kiong Bé ê mn̂g ,  chiū tī-hia thâi-sí i , 16 Iâ-hô-iâ-tāi tī pún-sin ,  kap peh-sìⁿ ,  kap ông ê tiong-kan li̍p-iok ,  lóng beh chòe Iâ-hô-hoa ê peh-sìⁿ , 17 Tùi án-ni chèng peh-sìⁿ kàu Pa-le̍k ê biō ,  thiah-húi i ,  phah-chhùi i hiah ê tôaⁿ kap ngó͘-siōng ,  koh tī tôaⁿ-chêng phah-sí Pa-le̍k ê chè-si Má-thán , 18 Iâ-hô-iâ-tāi koh chiàu Tāi-pi̍t chá-ji̍t só͘ tiāⁿ-tio̍h--ê ,  siat-li̍p chè-si Lī-bī lâng tam-tng Iâ-hô-hoa tiān ê chit ,  chêng Tāi-pi̍t ēng chit ê pan-lia̍t phài tī Iâ-hô-hoa ê tiān ,  hō͘ in hoaⁿ-hí chhiùⁿ-koa ,  hiàn Iâ-hô-hoa ê sio-chè ,  chiàu só͘ kì-chài tī Mô͘-se ê lu̍t-hoat--ê , 19 I iā siat kò͘-mn̂g--ê tī Iâ-hô-hoa ê tiān hiah ê mn̂g ;  bô-lūn siáⁿ-tāi ,  bô chheng-khì--ê bōe--tit ji̍p-khì , 20 Koh tòa pé-chóng kap kùi-cho̍k ,  kap peh-sìⁿ ê siú-léng ,  kap kok-lāi ê chèng peh-sìⁿ ,  tùi Iâ-hô-hoa ê tiān chhōa ông lo̍h-lâi ;  tùi téng ê mn̂g chìn-ji̍p ông-kiong ,  hō͘ ông chē kok-ūi , 21 Kok-lāi chèng peh-sìⁿ lóng hoaⁿ-hí ,  thong siâⁿ an-chēng ,  in ēng to thâi-sí A-tha-lī-ngá , 
