1 A-má-siā chē-ūi ê sî ,  jī-cha̍p-gō͘ hè ,  tī Iâ-lō͘-sat-léng chòe ông ,  kiōng jī-cha̍p-káu nî ,  I ê lāu-bú miâ kiò Iok-iâ-tàn ,  sī Iâ-lō͘-sat-léng lâng , 2 A-má-siā kiâⁿ Iâ-hô-hoa só͘ khòaⁿ-chòe hó ê sū ,  chóng-sī sim bô choan-it , 3 I ê kok-koân í-keng kian-kò͘ ,  chiū thâi-sí chêng chhì-khek i ê lāu-pē Iû-tāi ông hiah ê jîn-sîn ; 4 chóng-sī bô thâi-sí in ê kiáⁿ ,  sī chiàu Mô͘-se lu̍t-hoat ê chheh só͘ kì-chài ,  Iâ-hô-hoa bēng-lēng kóng ,  M̄-thang in-ūi kiáⁿ lâi thâi-sí lāu-pē ,  iā m̄-thang in-ūi pē lâi thâi-sí kiáⁿ ,  ta̍k lâng tio̍h in-ūi pún-sin ê chōe lâi sí , 5 A-má-siā chū-chi̍p Iû-tāi lâng ,  chiàu Iû-tāi kap Piān-ngá-bín ê chong-cho̍k ,  siat-li̍p chhian-chóng pé-chóng lâi chhōa--in ;  koh sǹg lâng-gia̍h ,  tùi jī-cha̍p hè í-siōng ,  tit-tio̍h kè-kéng ê peng ,  ōe kia̍h chhiuⁿ ,  kōaⁿ tîn-pâi ,  chiūⁿ-tīn--ê ,  kiōng saⁿ-cha̍p bān , 6 Koh ēng gûn chi̍t-pah tha-liân-tek ,  tùi Í-sek-lia̍t chio-bō͘ tōa lêng-le̍k ê ióng-sū ,  cha̍p-bān lâng , 7 Ū Siōng-tè ê lô͘-po̍k lâi kìⁿ i kóng ,  Ông ah ,  bo̍h-tit hō͘ Í-sek-lia̍t ê kun-peng kap lí khì ;  in-ūi Iâ-hô-hoa bô kap Í-sek-lia̍t lâng ,  chiū-sī Í-hoat-liân ê hō͘-è ,  tī-teh , 8 Lí nā it-tēng beh khì ,  chiū tio̍h hùn-ióng cheng-chiàn ;  Siōng-tè beh hō͘ lí pāi tī tùi-te̍k ê bīn-chêng ,  in-ūi Siōng-tè ū koân ōe pang-chān lâng ,  iā ōe chhia-tó lâng , 9 A-má-siā mn̄g Siōng-tè ê lô͘-po̍k kóng ,  Góa í-keng ēng gûn chi̍t-pah tha-liân-tek hō͘ Í-sek-lia̍t ê kun-tūi ,  hiah-ê beh cháiⁿ-iūⁿ ah? Siōng-tè ê lô͘-po̍k ìn kóng ,  Iâ-hô-hoa ōe ēng pí chiah-ê khah-chōe hō͘ lí , 10 Tùi án-ni A-má-siā hun-piat tùi Í-hoat-liân lâi ê kun-peng ,  hō͘ in tò-khì in tau ;  só͘-í in chin siū-khì Iû-tāi lâng ,  khì-phut-phut tò-khì in tau , 11 A-má-siā ka-kī hùn-ióng ,  chhōa i ê peh-sìⁿ chhut-khì kàu Iâm ê soaⁿ-kok ,  thâi-sí Se-jíⁿ lâng chi̍t-bān , 12 Iû-tāi lâng koh oa̍h-lia̍h chi̍t-bān lâng ,  tòa kàu soaⁿ-khàm-téng ,  tùi soaⁿ-khàm-téng kā in chhia--lo̍h-khì ,  tì-kàu in lóng chhùi-chhùi , 13 A-má-siā só͘ chhe tò-khì hiah ê kun-tūi ,  m̄-chún in kap i khì kau-chiàn--ê ,  in kong-kek Iû-tāi hiah ê siâⁿ ,  tùi Sat-má-lī-a kàu Pek-hô-lûn ,  thâi-sí saⁿ-chheng lâng chhiúⁿ chōe-chōe mi̍h , 14 A-má-siā thâi Í-tong lâng tò--lâi ,  chiū tòa Se-jíⁿ cho̍k hiah ê siōng-tè ,  li̍p i chòe ka-kī ê siōng-tè ,  kūi-pài tī i ê bīn-chêng ,  sio-hiuⁿ hō͘ i , 15 In-ūi án-ni ,  Iâ-hô-hoa tōa siū-khì A-má-siā ,  chiū chhe chi̍t ê sian-ti khì kìⁿ i ,  kóng ,  Hiah ê peh-sìⁿ ê siōng-tè bōe-ōe kiù in ê peh-sìⁿ thoat-lī lí ê chhiú ,  lí siáⁿ-sū kiû in ah?16 I kap i kóng ê sî ,  ông kā i kóng ,  Goán kiám siat-li̍p lí chòe ông ê bô͘-sū ah? lí tiām-tiām ,  siáⁿ-sū thó phah ah? Sian-ti chiū tiām-tiām ,  koh kóng ,  Góa chai Siōng-tè tiāⁿ-tio̍h ì-sù beh bia̍t lí ,  in-ūi lí chòe chit-ê ,  m̄-thiaⁿ góa ê khoàn-kài , 17 Hit-sî Iû-tāi ông A-má-siā chham-siông chhe sù-chiá khí kìⁿ Iâ-hō͘ ê sun ,  Iok-hap-su ê kiáⁿ ,  Í-sek-lia̍t ông Iok-a-si ,  kóng ,  Lâi ah ,  lán nn̄g-lâng saⁿ kìⁿ-bīn tī chiàn-tiûⁿ , 18 Í-sek-lia̍t ông Iok-a-si chhe sù-chiá khì kìⁿ Iû-tāi ông A-má-siā kóng ,  Lī-pa-lùn ê chháu-chhì chhe sù-chiá khì kìⁿ Lī-pa-lùn ê pek-hiuⁿ-chhiū kóng ,  Ēng lí ê cha-bó͘-kiáⁿ hō͘ góa ê kiáⁿ chòe bó͘ ;  āu-lâi Lī-pa-lùn ū chi̍t chiah iá-siù keng-kè thún-ta̍h hit ê chháu-chhì , 19 Taⁿ lí kóng ,  lí í-keng phah-iâⁿ Í-tong ,  lí ê sim chiū kiau ,  tì-kàu lí khoa-kháu ;  lí tī ke-lāi an-jiân khiā-khí chiū hó ,  siáⁿ-sū khí-sū jiá chai-ē ,  hō͘ lí pún-sin kap Iû-tāi kok saⁿ-kap tó-hoāi ah?20 Chóng-sī A-má-siā m̄-khéng thiaⁿ ,  in-ūi chit ê sū sī chhut tī Siōng-tè ,  beh chiong in kau tī tùi-te̍k ê chhiú ;  in-ūi in chhē Í-tong hiah ê siōng-tè , 21 Tùi án-ni ,  Í-sek-lia̍t ông Iok-a-si chiūⁿ-lâi ,  tī Iû-tāi ê Pek-sī-be̍k kap Iû-tāi ông A-má-siā saⁿ kìⁿ-bīn tī chiàn-tiûⁿ , 22 Iû-tāi thâi-su tī Í-sek-lia̍t ê bīn-chêng ,  ta̍k-lâng cháu tò-khì in ê pò͘-pîⁿ , 23 Í-sek-lia̍t ông Iok-a-si ,  tī Pek-sī-be̍k lia̍h-tio̍h Iok-hap-su ê sun ,  Iok-a-si ê kiáⁿ ,  Iû-tāi ông A-má-siā ,  tòa i kàu Iâ-lō͘-sat-léng ;  koh thiah-húi Iâ-lō͘-sat-léng ê siâⁿ-chhiûⁿ ,  tùi Í-hoat-liân mn̂g kàu kak-mn̂g ,  kiōng sì-pah tiú , 24 Chhú Siōng-tè tiān-lāi Gô-piat-í-tong só͘ kò͘-siú ê kim ,  gûn ,  khì-kū ,  kap ông-kiong ê châi-pó ,  koh lia̍h lâng chòe chún-tǹg ,  chiū tò-khì Sat-má-lī-a , 25 I-sek-lia̍t ông Iok-hap-su ê kiáⁿ Iok-a-si sí liáu-āu ,  Iû-tāi ông Iok-a-si ê kiáⁿ A-má-siā iáu oa̍h cha̍p-gō͘ nî , 26 A-má-siā kî-û ê sū ,  tùi thâu kàu bé ,  kiám bô lóng kì tī Iû-tāi kap Í-sek-lia̍t chiah ê ông ê kì-lio̍k mah?27 Tùi A-má-siā phian-lī bô tè Iâ-hô-hoa liáu-āu ,  tī Iâ-lō͘-sat-léng ū lâng kiat-tóng beh hāi i ,  i chiū cháu kàu La̍h-kiat ;  in chhe lâng jip i kàu La̍h-kiat ,  tī-hia thâi-sí i , 28 Lâng chiū ēng bé chài i tò-lâi ,  kap i ê lia̍t-chó͘ bâi-chòng tī Iû-tāi ê siâⁿ , 
