1 Kok-bîn ēng Iok-se-a ê kiáⁿ Iok-hap-su siat-li̍p chòe ông ,  tī Iâ-lō͘-sat-léng sòa-chiap i ê lāu-pē , 2 Iok-hap-su chē-ūi ê sî ,  jī-cha̍p-saⁿ hè ,  tī Iâ-lō͘-sat-léng chòe ông le̍k-kè saⁿ-ge̍h ji̍t , 3 Ai-ki̍p ông tī Iâ-lō͘-sat-léng hòe i ,  koh hoa̍t hit kok chìn-kòng gûn chi̍t-pah tha-liân-tek ,  kim chi̍t tha-liân-tek , 4 Ai-ki̍p ông siat-li̍p i ê hiaⁿ Í-lī-ngá-kèng chòe Iû-tāi kap Iâ-lō͘-sat-léng ê ông ,  ōaⁿ i ê miâ kiò Iok-ngá-kèng ;  Nî-ko tòa i ê sió-tī Iok-hap-su kàu Ai-ki̍p , 5 Iok-ngá-kèng chē-ūi ê sî ,  jī-cha̍p-gō͘ hè ,  tī Iâ-lō͘-sat-léng chòe ông kiōng cha̍p-it nî ;  kiâⁿ Iâ-hô-hoa i ê Siōng-tè só͘ khòaⁿ-chòe pháiⁿ ê sū , 6 Pa-pí-lûn ông Nî-pò͘-kah-nî-sat chiūⁿ lâi kong-kek i ,  ēng tâng-liān pa̍k i ,  beh tòa i kàu Pa-pí-lûn , 7 Nî-pò͘-kah-nî-sat koh chiong Iâ-hô-hoa tiān-lāi ê khì-kū tòa kàu Pa-pí-lûn ,  hē tī Pa-pí-lûn i ê biō-lāi , 8 Iok-ngá-kèng kî-û ê sū ,  kap i só͘ kiâⁿ khó-ò͘ⁿ ê sū ,  kap i ê put-chèng ,  lóng kì tī Í-sek-lia̍t kap Iû-tāi lia̍t-ông ê kì-lio̍k ,  I ê kiáⁿ Iok-ngá-kun sòa-chiap i chòe ông , 9 Iok-ngá-kun chē-ūi ê sî ,  poeh-hè ,  tī Iâ-lō͘-sat-léng chòe ông saⁿ-ge̍h-ji̍t liân cha̍p-ji̍t ;  kiâⁿ Iâ-hô-hoa só͘ khòaⁿ-chòe pháiⁿ ê sū , 10 Kè-nî Nî-pò͘-kah-nî-sat chhe lâng tòa i kap Iâ-hô-hoa tiān-lāi hiah ê pó-pòe ê khì-kū kàu Pa-pí-lûn ;  chiū siat-li̍p i ê chek Se-tí-ka chòe Iû-tāi kap Iâ-lō͘-sat-léng ê ông , 11 Se-tí-ka chē-ūi ê sî ,  jī-cha̍p-it hè ,  tī Iâ-lō͘-sat-léng chòe ông kiōng cha̍p-it nî , 12 I kiâⁿ Iâ-hô-hoa i ê Siōng-tè só͘ khòaⁿ-chòe pháiⁿ ê sū ;  sian-ti Iâ-lī-bí ēng Iâ-hô-hoa só͘ hoan-hù-ê thoân hō͘ i ,  i iû-goân bô ka-kī khiam-pi tī i ê bīn-chêng , 13 Nî-pò͘-kah-nî-sat ông bat kah i kí Siōng-tè lâi chiù-chōa ;  chóng-sī i pōe-poān ,  ngī i ê ām-kún ,  kò͘-chip i ê sim ,  m̄ kui-sūn Iâ-hô-hoa Í-sek-lia̍t ê Siōng-tè , 14 Koh hiah ê chè-si ê thâu-ba̍k kap peh-sìⁿ iā hoān tōa-chōe ,  o̍h gōa-pang it-chhè khó-ò͘ⁿ ê sū ,  phah lâ-sâm Iâ-hô-hoa tī Iâ-lō͘-sat-léng hun-piat chòe-sèng ê tiān , 15 Iâ-hô-hoa in lia̍t-chó͘ ê Siōng-tè thok I hiah ê sù-chiá ,  chhe in khì peh-sìⁿ hia ,  sī thàu-chá khí-lâi chhe i ;  in-ūi I lîn-bín I ê peh-sìⁿ kap I khiā-khí ê só͘-chāi , 16 Chóng-sī in thí-chhiò Siōng-tè ê sù-chiá ,  biáu-sī I ê ōe ,  ki-chhì I ê sian-ti ,  ti̍t-kàu Iâ-hô-hoa tōa siū-khì I ê peh-sìⁿ ,  bô hoat-tō͘ thang i-tī , 17 Só͘-í Siōng-tè chhōa Ka-le̍k-tí lâng ê ông lâi kong-kek in ,  tī in sèng-só͘ ê chhù ēng to thâi-sí in ê siàu-liân lâng ,  bô lîn-bín in siàu-liân ê ta-po͘-teng ,  á-sī chāi-sek-lú ,  lāu kap pe̍h-thâu-mn̂g--ê ;  Siōng-tè chiong in lóng kau tī i ê chhiú , 18 I koh chiong Siōng-tè ê tiān tōa-sòe ê khì-kū ,  kap Iâ-hô-hoa tiān-lāi ê châi-pó ,  í-ki̍p ông kap hiah ê siú-léng ê châi-pó ,  lóng tòa kàu Pa-pí-lûn , 19 In sio Siōng-tè ê chhù ,  thiah-húi Iâ-lō͘-sat-léng ê siâⁿ-chhiûⁿ ,  ēng hé sio hiah ê kiong-tiān ,  húi-hoāi hiah ê pó-pòe ê khì-kū , 20 Kìⁿ-nā thoat-lī to-kiàm ê ,  i tòa in kàu Pa-pí-lûn ;  in chòe i kap i ê kiáⁿ-sun ê lô͘-po̍k ,  kàu Pho-su kok heng-khí , 21 Che sī èng-giām Iâ-hô-hoa thok Iâ-lī-bí só͘ kóng ê ōe ,  thèng-hāu thó͘-tōe hióng-siū i ê an-hioh ;  in-ūi i pha-hng ê sî siú an-hioh ,  kàu móa chhit-cha̍p nî , 22 Tng Pho-su ông Kó͘-lia̍t goân--nî ,  in-ūi beh èng-giām Iâ-hô-hoa thok Iâ-lī-bí só͘ kóng ê ōe ,  Iâ-hô-hoa chiū kek-tōng Pho-su ông Kó͘-lia̍t ê sim ,  hō͘ i soan-pò͘ tī thong-kok ,  koh siá i ,  kóng , 23 Pho-su ông Kó͘-lia̍t án-ni kóng ,  Thiⁿ-téng ê Siōng-tè Iâ-hô-hoa chiong thiⁿ-ē ê bān-kok siúⁿ-sù góa ;  koh bēng-lēng góa tī Iû-tāi ê Iâ-lō͘-sat-léng kā I khí tiān ,  Lín tiong-kan kìⁿ-nā chòe I ê peh-sìⁿ ê ,  thang chiūⁿ-khì ,  goān Iâ-hô-hoa i ê Siōng-tè kap i tī-teh , 
