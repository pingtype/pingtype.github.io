1 Sī-pa ê lú-ông thiaⁿ-kìⁿ Só͘-lô-bûn ê miâ-siaⁿ ,  chiū kàu Iâ-lō͘-sat-léng ,  beh ēng oh-tit kóe-bêng ê sū chhì Só͘-lô-bûn ;  tè i ê lâng chin chōe ,  ū lo̍k-tô chài hiuⁿ-liāu ,  kap n̂g-kim chin-chōe ,  iā ū pó-chio̍h ;  i kìⁿ Só͘-lô-bûn ê sî ,  chiū chiong sim-lāi it-chhè só͘ chûn ê ,  kap i kóng , 2 Só͘-lô-bûn chiàu i só͘ mn̄g ê ,  lóng ìn i ,  bô chi̍t-hāng Só͘-lô-bûn bōe hiáu-tit thang kā i kóng , 3 Sī-pa lú-ông khòaⁿ-kìⁿ Só͘-lô-bûn ê tì-hūi ,  kap i só͘ khí ê chhù , 4 toh-téng ê chia̍h-mi̍h ,  jîn-sîn pâi-lia̍t teh-chē ,  lô͘-po̍k kun-sûi ho̍k-sāi ,  í-ki̍p in ê i-ho̍k kap i ê chiú-chèng ,  í-ki̍p in ê i-ho̍k ,  koh khòaⁿ-kìⁿ i chiūⁿ Iâ-hô-hoa tiān ê kiā-á ,  chiū hûn put-hū-thé , 5 I tùi ông kóng ,  Góa tī pún-kok thiaⁿ-kìⁿ lí ê tāi-chì ,  kap lí ê tì-hūi ,  lóng sī chin-si̍t , 6 Chóng-sī góa m̄-sìn in ê ōe ,  kàu góa lâi chhin-ba̍k khòaⁿ ;  khòaⁿ ah ,  lí ê tì-hūi ê tōa ,  lâng só͘ kā góa kóng-ê iáu bô chi̍t-pòaⁿ ;  lí iâⁿ-kè góa só͘ thiaⁿ-kìⁿ ê miâ-siaⁿ , 7 Hok-khì ah ,  lí ê lâng ,  hok-khì ah ,  lí ê lô͘-po̍k ,  siông-siông khiā tī lí ê bīn-chêng thiaⁿ lí ê tì-hūi , 8 Iâ-hô-hoa lí ê Siōng-tè sī eng-kai o-ló ê ,  I hoaⁿ-hí lí ,  hō͘ Lí chē I ê ūi ,  thang ūi-tio̍h Iâ-hô-hoa lí ê Siōng-tè chòe ông ;  in-ūi lí ê Siōng-tè thiàⁿ Í-sek-lia̍t ,  ài éng-oán kian-kò͘--i ,  só͘-í siat-li̍p lí chòe in ê ông ,  hō͘ lí péng-kong kiâⁿ-gī , 9 Lú-ông ēng chi̍t-pah jī-cha̍p tha-liân-tek ê kim ,  kap chōe-chōe hiuⁿ-liāu ,  kap pó-chio̍h ,  sàng ông ;  bē-bat ū hiuⁿ-liāu chhin-chhiūⁿ Sī-pa lú-ông sàng Só͘-lô-bûn ông ê , 10 Hō͘-lân ê lô͘-po̍k ,  kap Só͘-lô-bûn ê lô͘-po̍k ,  tùi Gô-hui tòa kim lâi--ê ;  koh tòa tôaⁿ-hiuⁿ-chhâ kap pó-chio̍h lâi , 11 Ông ēng tôaⁿ-hiuⁿ-chhâ ūi Iâ-hô-hoa ê tiān kap ông-kiong chòe lân-kan ;  koh ūi chhiùⁿ-koa ê lâng chòe khîm kap sek ,  Tī Iû-tāi tōe chêng bē-bat khòaⁿ-kìⁿ chhin-chhiūⁿ chit-hō , 12 Só͘-lô-bûn ông ,  tī Sī-pa lú-ông só͘ tòa lâi sàng ông--ê í-gōa ,  koh chiàu i it-chhè só͘ ài só͘ kiû--ê ,  lóng hō͘ i ,  Tùi án-ni lú-ông kap i ê jîn-sîn tò-tńg-khì i ê pún-kok , 13 Só͘-lô-bûn ta̍k-nî só͘ tit-tio̍h ê kim kiōng la̍k-pah la̍k-cha̍p-la̍k tha-liân-tek ; 14 í-gōa iáu ū seng-lí lâng kap kheh-siong só͘ tòa--lâi-ê ;  koh A-la̍h-pek lia̍t-ông ,  í-ki̍p kok-lāi ê siú-léng ,  lóng tòa kim-gûn lâi hō͘ Só͘-lô-bûn , 15 Só͘-lô-bûn ông ēng kè-phah ê kim chòe tōa-pâi nn̄g-pah bīn ,  múi-bīn tōa-pâi ê kim la̍k-pah sià-khek-le̍k ; 16 koh ēng kè-phah ê kim chòe pîn-pâi saⁿ-pah bīn ,  múi-bīn ēng kim saⁿ-pah sià-khek-le̍k ;  ông hē i tī Lī-pa-lùn chhiū-nâ ê chhù , 17 Ông koh ēng chhiūⁿ-gê chòe chi̍t-ê tōa pó-chō ,  ēng hó-kim an i ; 18 pó-chō ū la̍k-chàn ê kiā-á ,  koh ū kim ê kha-ta̍h-í ,  kap pó-chō saⁿ-liân ;  siang-pêng ū khò-chhiú ,  khò-chhiú-piⁿ ū nn̄g chiah sai khiā-teh , 19 Koh ū cha̍p-jī chiah sai ,  khiā tī la̍k-chàn kiā-á ê chit-pêng kap hit-pêng ;  pa̍t-kok lóng bô chè-chō chhin-chhiūⁿ án-ni , 20 Só͘-lô-bûn ông it-chhè lim ê khì-kū lóng sī kim--ê ;  Lī-pa-lùn chhiū-nâ ê chhù it-chhè ê khì-kū iā sī hó-kim--ê ;  Só͘-lô-bûn ê nî-kan ,  lâng khòaⁿ gûn chòe bô mi̍h , 21 In-ūi ông ê chûn-chiah kap Hō͘-lân ê lô͘-po̍k saⁿ-kap khì Tha-si ;  chiah ê Tha-si ê chûn chài kim ,  gûn ,  chhiūⁿ-gê ,  kâu ,  khóng-chhiok ,  saⁿ-nî tò-lâi chi̍t-pái , 22 Só͘-lô-bûn ông ê hó-gia̍h kap tì-hūi iâⁿ-kè thiⁿ-ē lia̍t-ông , 23 Thiⁿ-ē lia̍t-ông lóng lâi ài kìⁿ Só͘-lô-bûn ê bīn ,  thiaⁿ i ê tì-hūi ,  chiū-sī Siōng-tè siúⁿ-sù tī i ê sim--ê , 24 In ta̍k-ê tòa chìn-kòng ê mi̍h ;  chiū-sī gûn-khì ,  kim-khì ,  i-ho̍k ,  kun-khì ,  hiuⁿ-liāu ,  bé ,  kap lô ,  ta̍k-nî ū tiāⁿ-tio̍h ê lē , 25 Só͘-lô-bûn ūi-tio̍h bé kap chhia ,  ū bé-tiâu sì-chheng ,  koh ū bé-peng chi̍t-bān nn̄g-chheng ,  an-tì in tī hiah ê tún chhia ê siâⁿ ,  iā kap ông tī Iâ-lō͘-sat-léng , 26 Só͘-lô-bûn koán-hat lia̍t-ông ,  tùi Tōa-hô kàu Hui-lī-sū tōe ,  kàu Ai-ki̍p ê kau-kài , 27 Ông tī Iâ-lō͘-sat-léng hō͘ gûn chòe chhin-chhiūⁿ chio̍h-thâu ,  hō͘ pek-hiuⁿ-chhiū chhin-chhiūⁿ pîⁿ-iûⁿ ê sng-châi-chhiū ,  sī in-ūi chin-chōe , 28 Ū lâng tòa bé tùi Ai-ki̍p ,  tùi ta̍k só͘-chāi ,  lâi hō͘ Só͘-lô-bûn , 29 Só͘-lô-bûn kî-û ê sū ,  tùi thâu kàu bé ,  kiám bô kì tī sian-ti Ná-tan ê chheh ,  kap Sī-lô lâng A-hi-ngá sian-ti ê chheh ,  kap sian-kiàn E̍k-to be̍k-sī ê chheh ,  lūn Nî-pat ê kiáⁿ Iâ-lô-phò-àm--ê mah?30 Só͘-lô-bûn tī Iâ-lō͘-sat-léng chòe Í-sek-lia̍t choân-kok ê ông ,  kiōng sì-cha̍p nî , 31 Só͘-lô-bûn kap i ê lia̍t-chó͘ tâng-khùn ,  bâi-chòng tī i ê lāu-pē Tāi-pi̍t ê siâⁿ ,  I ê kiáⁿ Lô-phò-àm sòa-chiap i chòe ông , 
