1 Gô-pa-tí-a só͘ tit-tio̍h ê be̍k-sī , 	Chú Iâ-hô-hoa lūn-kàu Í-tong kóng: Goán tùi Iâ-hô-hoa hia thiaⁿ-kìⁿ siau-sit ,  iā ū sù-chiá hōng-chhe khì lia̍t-kok ,  kóng ,  Khí--lâi ah ,  lán tio̍h khí-lâi kap i kau-chiàn , 2 Khòaⁿ ah ,  Góa hō͘ lí tī lia̍t-kok-tiong chòe bî-sòe ,  hō͘ lâng tōa-tōa khòaⁿ-khin , 3 Tiàm-tī chio̍h-tōng-lāi ,  khiā-khí koâiⁿ ê só͘-chāi-ê ah ,  lí ê sim ê kiau-ngō͘ phiàn lí ,  sim-lāi kóng ,  Chī-chūi ōe kā góa kàng-lo̍h tōe ah?4 Lí sui-jiân seng-koâiⁿ chhin-chhiūⁿ eng-chiáu ,  choh-siū tī chhiⁿ ê tiong-kan ,  Góa beh tùi-hia kā lí kàng-lo̍h ;  che sī Iâ-hô-hoa kóng--ê , 5 Chha̍t nā lâi lí hia ,  á-sī kiông-tō mî--sî lâi ,  kiám m̄-sī thau kàu móa-ì nā-tiāⁿ? bán phû-tô--ê nā lâi kàu lí hia bán ,  kiám bô iáu lâu kúi-lia̍p-á mah? lí tú-tio̍h chián-tû kàu cháiⁿ-iūⁿ ah!6 Í-sò cháiⁿ-iūⁿ siū chhiau-chhē ah! i só͘ khǹg ê pó-mi̍h cháiⁿ-iūⁿ siū chhâ-chhut ah!7 Kap lí kiat-iok-ê lóng tòa lí kàu pian-kài ;  kap lí hô-hó--ê khi-phiàn lí ,  khah-iâⁿ lí ;  chia̍h lí ê bí-niû--ê siat oa̍h-tauh tī lí ê ē-bīn ;  i ê sim lóng bô tì-sek , 8 Iâ-hô-hoa kóng ,  Kàu hit-ji̍t Góa kiám bô tùi Í-tong tû-bia̍t tì-hūi ê lâng ,  tùi Í-sò ê soaⁿ tû-bia̍t chhang-miâ ê lâng?9 Thê-bān ah ,  lí ê ióng-sū beh kiaⁿ-hiâⁿ ,  tì-kàu tiàm Í-sò ê soaⁿ ,  ta̍k-lâng siū thâi-sí chián-tû , 10 In-ūi lí pō-gio̍k lí ê hiaⁿ-tī Ngá-kok ,  lí beh tú-tio̍h tōa-tōa kiàn-siàu ;  lí ia̍h beh éng-oán siū chián-tû , 11 Tng lí khiā tī piⁿ--thâu ê ji̍t ,  gōa-lâng chhiúⁿ i ê châi-bu̍t ,  īⁿ-pang-lâng ji̍p i ê siâⁿ-mn̂g ,  ūi Iâ-lō͘-sat-léng liam-khau ,  hit-ji̍t lí chhin-chhiūⁿ in tiong-kan ê chi̍t-ê , 12 Tng lí ê hiaⁿ-tī ê ji̍t ,  chiū-sī i tú-tio̍h hoān-lān ê ji̍t ,  lí m̄ eng-kai khiā-teh khòaⁿ ;  Iû-tāi lâng siū-bia̍t ê ji̍t ,  lí m̄ eng-kai ūi-tio̍h án-ni lâi hoaⁿ-hí ;  in tú-tio̍h chai-lān ê ji̍t ,  lí m̄ eng-kai kóng tōa-ōe , 13 Góa ê peh-sìⁿ tú-tio̍h chai-ē ê ji̍t ,  lí m̄ eng-kai ji̍p i ê mn̂g ;  in tú-tio̍h chai-ē ê ji̍t ,  lí m̄ eng-kai khòaⁿ in teh siū-khó͘ ;  in tú-tio̍h chai-ē ê ji̍t ,  lí m̄ eng-kai bong-tio̍h in ê châi-bu̍t , 14 Lí m̄ eng-kai khiā tī siang-chhe lō͘ ,  cha̍h in tiong-kan tô-cháu ê lâng ;  in tú-tio̍h chai-lān ê ji̍t ,  lí m̄ eng-kai chiong in chhun ê lâng kau-hù tùi-te̍k , 15 In-ūi Iâ-hô-hoa pān-lí bān-kok ê ji̍t kūn--lah ;  chiàu lí só͘ kiâⁿ--ê ,  iā beh án-ni kiâⁿ tī lí ;  lí só͘ chòe--ê ,  beh kui tī lí ê thâu-khak , 16 In-ūi chhin-chhiūⁿ lín tī Góa ê sèng-soaⁿ bat lim ,  bān-kok iā beh chhin-chhiūⁿ án-ni tn̂g-tn̂g lim ,  ia̍h lim iā thun--lo̍h-khì ,  in chiū beh kui tī bô , 17 Tī Sek-an soaⁿ beh ū tô-thoat ê lâng ,  ia̍h beh chiâⁿ-chòe sèng ;  Ngá-kok-ke beh tit-tio̍h i pún ū ê gia̍p , 18 Ngá-kok-ke beh chiâⁿ-chòe hé ,  Iok-sek ke beh chiâⁿ-chòe hé-iām ,  Í-sò ê ke beh chòe tiū-kó ,  hé beh sio lâi bia̍t i ;  Í-sò ê ke beh bô lâu chi̍t-ê ;  in-ūi Iâ-hô-hoa ū kóng i , 19 Lâm-hng ê lâng beh tit-tio̍h Í-sò ê soaⁿ ,  pîⁿ-iûⁿ ê lâng beh tit-tio̍h Hui-lī-sū ,  ia̍h beh tit-tio̍h Í-hoat-liân ê chhân ,  kap Sat-má-lī-a ê chhân ;  Piān-ngá-bín lâng beh tit-tio̍h Ki-lia̍t , 20 Í-sek-lia̍t kun-tūi chiah-ê siū-lia̍h--ê beh tit-tio̍h sio̍k Ka-lâm lâng ê tōe ,  ti̍t-kàu Sat-le̍k-hoat ;  tiàm-tī Se-hoat-la̍h siū-lia̍h ê Iâ-lō͘-sat-léng lâng beh tit-tio̍h Lâm-hng ê siâⁿ , 21 Beh ū chiah-ê chín-kiù--ê chiūⁿ Sek-an soaⁿ ,  lâi sím-phòaⁿ Í-sò ê soaⁿ ;  kok-tō͘ chiū kui Iâ-hô-hoa , 
