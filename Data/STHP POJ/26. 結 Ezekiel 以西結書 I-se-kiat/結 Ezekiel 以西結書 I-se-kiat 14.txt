1 Ū kúi-nā ê Í-sek-lia̍t ê tióng-ló lâi góa chia ,  chē tī góa ê bīn-chêng , 2 Iâ-hô-hoa ê ōe chiū lîm-kàu góa kóng , 3 Jîn-chú ah ,  chiah ê lâng í-keng chiong in ê ngó͘-siōng chiap-la̍p tī in ê sim ,  koh hē tì-kàu hoān-chōe ê that-gāi tī ka-kī ê bīn-chêng ,  Góa kiám beh hō͘ i mn̄g mah?4 Só͘-í lí tio̍h tùi in kóng ,  Chú Iâ-hô-hoa án-ni kóng ,  Í-sek-lia̍t-ke ê tiong-kan kìⁿ-nā chiap-la̍p i ê ngó͘-siōng tī i ê sim-lāi ê lâng ,  koh hē tì-kàu hoān-chōe that-gāi tī i ka-kī ê bīn-chêng ,  koh lâi chiū-kūn sian-ti--ê ,  Góa Iâ-hô-hoa tī i só͘ kiû ê sū ,  beh chiàu i ê chōe-chōe ngó͘-siōng lâi ìn-tap i ; 5 tì-kàu Góa thang hō͘ Í-sek-lia̍t-ke sim-lāi ka-kī chek-pī ,  in-ūi in lóng ūi-tio̍h in ê ngó͘-siōng kap Góa chhiⁿ-so͘ , 6 Só͘-í lí tio̍h kā Í-sek-lia̍t-ke kóng ,  Chú Iâ-hô-hoa án-ni kóng ,  Tio̍h hôe-thâu ,  oa̍t-tńg lī-khui lín ê ngó͘-siōng ,  oa̍t-tńg bīn ,  bo̍h-tit thàn lín it chhè khó-ò͘ⁿ ê sū , 7 In-ūi Í-sek-lia̍t-ke ê lâng ,  á-sī tī Í-sek-lia̍t tiong kià-kha ê chhut-gōa lâng ,  kìⁿ-nā kap Góa keh-tn̄g ,  chiap-la̍p i ê ngó͘-siōng tī i ê sim-lāi ,  koh hē tì-kàu hoān-chōe ê that-gāi tī i ka-kī ê bīn-chêng ,  koh lâi chiū-kūn sian-ti ,  beh ūi ka-kī ê sū lâi mn̄g Góa--ê ,  Góa Iâ-hô-hoa beh pún-sin ìn-tap i , 8 Góa beh ǹg hit-hō lâng pìⁿ-bīn ,  hō͘ i chòe lâng ê kàm-kài ,  chòe ōe-pìⁿ ,  hō͘ lâng gông-ngia̍h ;  ia̍h beh tùi Góa ê peh-sìⁿ-tiong chián-tû i ;  lín chiū chai Góa sī Iâ-hô-hoa , 9 Sian-ti nā bê-he̍k lâi kóng chi̍t kù ōe ,  chiū-sī Góa Iâ-hô-hoa bê-he̍k hit ê sian-ti ;  Góa ia̍h beh chhun-chhiú kong-kek i ;  chiong i tùi Góa ê peh-sìⁿ Í-sek-lia̍t-tiong tû-bia̍t , 10 In beh tam-tng ka-kī ê chōe-kòa ,  sian-ti ê chōe-kòa ,  kap kiû-mn̄g i ê lâng ê chōe-kòa ,  lóng sī chi̍t-iūⁿ , 11 Thang hō͘ Í-sek-lia̍t-ke bô koh kiâⁿ bê-lō͘ lī-khui Góa ,  bô koh in-ūi ta̍k-iūⁿ ê chōe-kòa phah lâ-sâm ka-kī ;  to̍k-to̍k beh chòe Góa ê peh-sìⁿ ,  Góa chòe in ê Siōng-tè ;  che sī Chú Iâ-hô-hoa kóng--ê , 12 Iâ-hô-hoa ê ōe lîm-kàu góa kóng , 13 Jîn-chú ah ,  nā ū kok tùi in ê pōe-ge̍k lâi tek-chōe Góa ,  Góa ia̍h chhun-chhiú kong-kek i ,  toān-choa̍t i só͘ óa-khò ê bí-niû ,  hō͘ ki-hng lîm-kàu i ,  tùi in tiong-kan chián-tû lâng kap cheng-siⁿ , 14 kî-tiong sui-jiân ū Ná-a ,  Tān-í-lí ,  Iok-pek ,  chí saⁿ-lâng ;  in chí-ū ōe in-ūi in ê gī lâi kiù ka-kī ê sìⁿ-miā nā-tiāⁿ ;  che sī Chú Iâ-hô-hoa kóng--ê , 15 Góa nā hō͘ ok-siù keng-kè hit ê tōe lâi sún-hoāi ,  hō͘ hit só͘-chāi hong-hòe ;  in-ūi chiah ê siù ê iân-kò͘ ,  tì-kàu bô lâng tùi hia keng-kè , 16 sui-jiân ū chí saⁿ-lâng tī in tiong-kan ,  Chú Iâ-hô-hoa kóng ,  Góa kí Góa ê éng-oa̍h lâi chiù-chōa ,  in bōe kiù in ê kiáⁿ cha-bó͘-kiáⁿ ,  chí-ū in pún-sin tit-tio̍h kiù nā-tiāⁿ ,  tōe-hng iû-goân hong-hòe , 17 Á-sī Góa hō͘ to-kiàm lîm-kàu hit ê tōe-hng kóng ,  To-kiàm ah ,  lí tio̍h keng-kè hit ê tōe-hng ,  tì-kàu Góa tùi in tiong-kan chián-tû lâng kap cheng-siⁿ , 18 sui-jiân ū chí saⁿ-lâng tī in tiong-kan ,  Chú Iâ-hô-hoa kóng ,  Góa kí Góa ê éng-oa̍h lâi chiù-chōa ,  in bōe kiù in ê kiáⁿ cha-bó͘-kiáⁿ ,  chí-ū in pún-sin tit-tio̍h kiù nā-tiāⁿ , 19 Á-sī Góa hō͘ un-e̍k liû-hêng hit ê tōe-hng ,  hō͘ Góa piàⁿ-chhut bia̍t miā ê tōa siū-khì tī in ê téng-bīn ,  thang tùi in tiong-kan chián-tû lâng kap cheng-siⁿ , 20 sui-jiân ū Ná-a ,  Tān-í-lí ,  Iok-pek tī in tiong-kan ,  Chú Iâ-hô-hoa kóng ,  Góa chí Góa ê éng-oa̍h lâi chiù-chōa ,  in bōe kiù in ê kiáⁿ cha-bó͘-kiáⁿ ,  chí-ū ōe in-ūi in ê gī lâi kiù ka-kī ê sìⁿ-miā nā-tiāⁿ , 21 Chú Iâ-hô-hoa án-ni kóng ,  Hô-hòng Góa chiong Góa sì-hāng ê tōa chai-ē ,  chiū-sī to-kiàm ,  ki-hng ,  ok-siù ,  un-e̍k ,  kàng-lo̍h tī Iâ-lō͘-sat-léng ,  tùi hit tiong-kan chián-tû lâng kap cheng-siⁿ ,  kiám-m̄-sī koh-khah bōe kiù--tit mah?22 Khòaⁿ ah ,  beh ū só͘ chhun ê lâng lâu-teh ,  chiū-sī siū lia̍h--chhut-lâi ê kiáⁿ cha-bó͘-kiáⁿ ,  khòaⁿ ah ,  in beh chhut-lâi kàu lín chia ,  lín beh khòaⁿ in ê só͘ kiâⁿ só͘ chòe ,  chiū lín lūn-kàu Góa só͘ kàng-lo̍h tī Iâ-lō͘-sat-léng ê chai-ē ,  chiū-sī Góa it-chhè kàng-lo̍h tī in téng-bīn ê ,  beh tit-tio̍h an-ùi , 23 Lín khòaⁿ in só͘ kiâⁿ só͘ chòe--ê ,  beh siū an-ùi ;  chiū chai Góa tī Iâ-lō͘-sat-léng só͘ kiâⁿ--ê ,  m̄-sī bô iân-kò͘ ;  che sī Chú Iâ-hô-hoa kóng--ê , 
