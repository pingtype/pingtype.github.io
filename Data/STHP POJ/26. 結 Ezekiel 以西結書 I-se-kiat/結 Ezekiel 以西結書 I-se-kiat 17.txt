1 Iâ-hô-hoa ê ōe lîm-kàu góa kóng , 2 Jîn-chú ah ,  lí tio̍h tùi Í-sek-lia̍t ke chhut-chhai ,  siat phì-jū ; 3 kóng ,  Chú Iâ-hô-hoa án-ni kóng ,  Ū chi̍t chiah tōa eng ,  si̍t-kó͘ tōa ,  si̍t-bé tn̂g ,  mn̂g-chháu cha̍t ,  ū ngó͘-chhái-sek ,  pe kàu Lī-pa-lùn ,  chhú pek-hiuⁿ-chhiū tiong-ki ê ki-bé , 4 At-chi̍h i chīn bé-liu chíⁿ ê ki ,  kâⁿ kàu seng-lí-tiûⁿ ,  hē tī bóe-bōe ê lâng ê siâⁿ , 5 Koh chhú hit só͘-chāi ê chéng ,  chai tī pûi-tōe ,  chhah tī chōe-chōe chúi ê piⁿ-thâu ,  chhin-chhiūⁿ chai liú-chhiū , 6 Chiū chiām-chiām tōa-châng ,  chiâⁿ-chòe pha-tîn kē-kē ê phû-tô-chhiū ;  i ê ki choán ǹg hit chiah eng ,  kun tī i ê ē-bīn ;  tùi án-ni chiâⁿ-chòe phû-tô-chhiū ,  siⁿ ki hoat tîn , 7 Koh ū chi̍t chiah tōa eng ,  si̍t tōa ,  mn̂g cha̍t ,  khòaⁿ ah ,  chit ê phû-tô-chhiū tùi chai-chèng ê só͘-chāi oan i ê kun ǹg i ,  hoat i ê ki ǹg i ,  ǹg-bāng i koàn-ak , 8 I chai tī pûi-tōe ,  chōe-chōe chúi ê piⁿ-thâu ,  thang hoat-ki kiat ké-chí ,  chiâⁿ-chòe hó ê phû-tô-chhiū , 9 Lí tio̍h kóng ,  Chú Iâ-hô-hoa án-ni kóng ,  Chit ê phû-tô-chhiū kiám ōe hoat-ām? eng kiám bōe pu̍ih i ê kun ,  tû i ê ké-chí ,  hō͘ i ko͘-tâ mah? hō͘ i iù ê hio̍h lóng ko͘-tâ ,  iā m̄-bián ēng tōa-la̍t kap chōe-chōe lâng pu̍ih-chhut i ê kun , 10 I í-keng chai-chèng ,  kiám ōe hoat-ām mah? tang-hong chi̍t-ē chhe--i ,  kiám bōe lóng ko͘-tâ mah? beh tī i hoat-siⁿ ê só͘-chāi ko͘-tâ , 11 Iâ-hô-hoa ê ōe koh lîm-kàu góa kóng , 12 Lí tio̍h kā hit ê pōe-ge̍k ê ke kóng ,  Lín kiám m̄-chai chiah-ê sī sím-mi̍h ì-sù mah? Lí tio̍h kā in kóng ,  Pa-pí-lûn ông kàu Iâ-lō͘-sat-léng ,  lia̍h i ê kun-ông kap kùi-cho̍k ,  tòa kàu i Pa-pí-lûn hia , 13 Tùi ông-chhin ê tiong-kan ,  kéng chi̍t-lâng ,  kap i li̍p-iok ,  kah i chiù-chōa ;  koh lia̍h kok-lāi ū sè-le̍k ê lâng ; 14 beh hō͘ kok pi-bî bōe-ōe chū-kiông ,  to̍k-to̍k siú bêng-iok ,  chiū tit-tio̍h pó-chûn , 15 Chóng-sī i pōe-poān ;  chhe sù-chiá khì Ai-ki̍p ,  ài in hō͘ i bé kap chōe-chōe peng ;  i kiám ōe heng-thong mah? kiâⁿ chit hō sū ê lâng ,  kiám ōe tô-thoat mah? kiám ū pōe-iok ,  iáu cháu ōe lī mah?16 Chú Iâ-hô-hoa kóng ,  Góa kí ka-kī ê éng-oa̍h lâi chiù-chōa ,  Pa-pí-lûn ông siat-li̍p i chòe-ông ,  i kéng-jiân biáu-sī chiù-chōa ê ōe ,  pōe só͘ li̍p ê iok ;  in-ūi án-ni ,  i tek-khak sí tī Pa-pí-lûn ông só͘ tiàm ê só͘-chāi , 17 Tng in khí thô͘-tui ,  chō tâi ,  beh bia̍t-bô chōe-chōe lâng ê sî ,  Hoat-ló chhōa tōa tūi peng ,  kap chōe-chōe lâng lâi ;  iā bōe tī kau-chiàn-tiong pang-chān i , 18 I pōe-iok lâi biáu-sī chiù-chōa ,  khòaⁿ ah ,  i í-keng tâu-hâng ,  iáu-kú chòe-chhut chiah-ê it-chhè ê sū ,  i tek-khak bōe-ōe tô-thoat , 19 Só͘-í Chú Iâ-hô-hoa án-ni kóng ,  Góa kí Góa ê éng-oa̍h lâi chiù-chōa ,  i í-keng khòaⁿ-khin chí Góa só͘ chiù ê chōa ,  pōe-biū chí Góa só͘ li̍p ê iok ;  Góa beh chiong chit ê chōe kui tī i ê thâu-khak , 20 Góa beh ēng Góa ê bāng pha tī i ê sin-chiūⁿ ,  i beh hō͘ Góa ê oa̍h-tauh tauh--tio̍h ;  Góa beh tòa i kàu Pa-pí-lûn ,  ia̍h beh tī-hia sím-mn̄g i kan-hoān Góa ê chōe , 21 I ê kun-tūi-tiong tô-cháu--ê ,  lóng beh tó tī to-ē ;  só͘ chhun--ê ,  ia̍h beh sì-sòaⁿ tī sì-hng ;  lín chiū chai kóng chit ê ōe--ê ,  sī Góa Iâ-hô-hoa , 22 Chú Iâ-hô-hoa án-ni kóng ,  Góa ia̍h beh chhú pek-hiuⁿ-chhiū tiong-ki koâiⁿ ê bé-liu ,  lâi chai--i ;  ia̍h beh tùi i chíⁿ ê ki ê bé-liu ,  at-chi̍h i nńg ê ki ;  chai tī koâiⁿ-koâiⁿ ê soaⁿ , 23 Góa beh chai i tī Í-sek-lia̍t koâiⁿ-tōe ê soaⁿ ,  i chiū khui-ki kiat-chí ,  chiâⁿ-chòe hó ê pek-hiuⁿ-chhiū ;  kok-iūⁿ ê pe-chiáu beh hioh tī i ê ē-bīn ,  hioh tī i ê ki ê ìm-ńg-ē , 24 Chhân-iá ê chhiū-ba̍k lóng beh chai Góa Iâ-hô-hoa hō͘ koâiⁿ ê chhiū kàng-kē ,  kē ê chhiū seng koâiⁿ ,  chhiⁿ-chhùi ê chhiū ko͘-tâ ,  ko͘-tâ ê chhiū bō͘-sēng ;  Góa Iâ-hô-hoa án-ni kóng i ,  iā chiâⁿ i , 
