1 I chiū tùi góa kóng ,  Jîn-chú ah ,  tio̍h chia̍h lí só͘ tit-tio̍h ê ;  tio̍h chia̍h hit kńg chheh ,  iā tio̍h khì tùi Í-sek-lia̍t ke kóng-ōe , 2 Tùi án-ni góa khui-chhùi ,  I chiū hō͘ góa chia̍h hit-kńg , 3 Koh tùi góa kóng ,  Jîn-chú ah ,  chiong chit-kńg ,  Góa só͘ hō͘ lí ê ,  tio̍h chia̍h tī lí ê pak-tó͘ ,  chhiong-móa lí ê tn̂g ,  Góa chiū chia̍h i ;  chhùi-lāi chai i ê tiⁿ chhin-chhiūⁿ bi̍t , 4 I tùi góa kóng ,  Jîn-chú ah ,  khí-lâi chiū-kūn Í-sek-lia̍t ê ke ,  iā ēng Góa ê ōe kā in kóng , 5 In-ūi lí hōng-chhe m̄-sī khì hit ê kóng-ōe chhim-ò ,  giân-gú oh--tit thiaⁿ ê peh-sìⁿ hia ,  chiū-sī khì Í-sek-lia̍t ke ; 6 m̄-sī khì hiah ê kóng-ōe chhim-ò ,  giân-gú oh--tit thiaⁿ ê chōe-chōe kok ,  in ê ōe lí bōe hiáu-tit thiaⁿ , 7 Góa nā chhe lí khì in hia ,  in tek-khak thiaⁿ lí ,  Chóng-sī Í-sek-lia̍t ke m̄-khéng thiaⁿ lí ,  in-ūi m̄-khéng thiaⁿ Góa ;  in-ūi Í-sek-lia̍t choân-ke sī thâu-hia̍h tēng ,  sim ngī ê lâng , 8 Khòaⁿ ah ,  Góa hō͘ lí ê bīn ngī ,  tí-te̍k in ê bīn ;  hō͘ lí ê thâu-hia̍h tēng ,  tí-te̍k in ê thâu-hia̍h , 9 Góa hō͘ lí ê thâu-hia̍h chhin-chhiūⁿ soān-chio̍h ,  pí hé-chio̍h khah-tēng ;  in sui-jiân sī pōe-ge̍k ê ke ,  lí bo̍h-tit kiaⁿ in ,  iā bo̍h-tit in-ūi in ê bīn-māu lâi kiaⁿ-hiâⁿ , 10 I koh tùi góa kóng ,  Jîn-chú ah ,  Góa tùi lí só͘ kóng it-chhè ê ōe ,  lí tio̍h ēng sim sêng-siū ,  ēng hī-khang thiaⁿ , 11 Lí tio̍h khì chiū-kūn pún-kok siū-lia̍h ê peh-sìⁿ hia ;  in kiám-chhái thiaⁿ ,  kiám-chhái m̄-thiaⁿ ;  lí tio̍h tùi in kóng-ōe ,  kā in kóng ,  Che sī Chú Iâ-hô-hoa án-ni kóng , 12 Hit-sî sîn kú-khí góa ,  góa chiū thiaⁿ-kìⁿ tī góa ê ka-chiah-āu ū tōa tín-tāng hū-hū-háu ê siaⁿ ,  kóng ,  Iâ-hô-hoa ê êng-kng tùi I ê só͘-chāi hián-chhut ,  eng-kai tit-tio̍h o-ló , 13 Góa iā thiaⁿ-kìⁿ hiah ê oa̍h-mi̍h ê si̍t saⁿ-kha̍p-tio̍h ê siaⁿ ,  kap in ê sin-piⁿ lûn ê siaⁿ ,  chiū-sī tōa tín-tāng hū-hū-háu ê siaⁿ , 14 Tùi án-ni sîn kú-khí góa ,  tòa góa khì ;  góa khì chin kan-khó͘ ,  sim-sîn kek-lia̍t ;  Iâ-hô-hoa ê chhiú tī góa sin-chiūⁿ chin ū la̍t , 15 Góa chiū kàu The-le̍k-a-pit ,  tiàm tī Ka-pa-ló͘ hô-piⁿ siū-lia̍h ê lâng hit-ūi ,  kàu in só͘ khiā-khí ê só͘-chāi ;  tī in tiong-kan chē chhit-ji̍t kú ,  tiàm hia chin gông-ngia̍h , 16 Kè chhit-ji̍t Iâ-hô-hoa ê ōe lîm-kàu góa ,  kóng , 17 Jîn-chú ah ,  Góa siat-li̍p lí chòe Í-sek-lia̍t ke siú-bāng ê lâng ;  só͘-í lí tio̍h thiaⁿ Góa ê chhùi só͘-kóng--ê ,  thòe Góa kéng-kài in , 18 Góa tùi pháiⁿ-lâng kóng ,  Lí tek-khak ōe sí ;  nā lí bô kéng-kài i ,  bô ēng ōe kéng-kài pháiⁿ-lâng hō͘ i lī-khui i ê pháiⁿ-lō͘ ,  lâi kiù i ê sìⁿ-miā ;  chiū hit ê pháiⁿ-lâng beh sí tī i ê chōe ;  chóng-sī Góa beh tùi lí ê chhiú thó i ê sìⁿ-miā , 19 Siat-sú lí kéng-kài pháiⁿ-lâng ,  iā i bô oa̍t-tńg lī-khui i ê pháiⁿ só͘-kiâⁿ kap i ê pháiⁿ-lō͘ ,  chiū i beh sí tī i ê chōe ;  chóng-sī lí ū kiù lí ka-kī ê sìⁿ-miā , 20 Koh siat-sú ū gī-lâng oa̍t-tńg lī-khui i ê gī lâi hoān-chōe ,  Góa iā hē that-gāi tī i ê bīn-chêng ,  chiū i beh sí ;  in-ūi lí bô kéng-kài i ,  chiū i beh sí tī i ê chōe ,  koh i só͘ ū kiâⁿ ê gī bô koh tit-tio̍h kì-liām ;  chóng-sī Góa beh tùi lí ê chhiú thó i ê sìⁿ-miā , 21 Chóng-sī lí nā kéng-kài gī-lâng ,  hō͘ gī-lâng bô hoān-chōe ,  i nā chin-chiàⁿ bô hoān-chōe ,  chiū tek-khak tit-tio̍h oa̍h ,  in-ūi i ū siū kéng-kài ;  lí ia̍h kiù ka-kī ê sìⁿ-miā , 22 Iâ-hô-hoa ê chhiú tī-hia hē tī góa ê sin-chiūⁿ ;  I tùi góa kóng ,  Lí khí-lâi ,  khì pîⁿ-iûⁿ ,  Góa beh tī-hia kap lí kóng-ōe , 23 Tùi án-ni ,  góa khí-lâi ,  chhut-khì kàu pîⁿ-iûⁿ ;  khòaⁿ ah ,  Iâ-hô-hoa ê êng-kng khiā tī-hia ,  chhin-chhiūⁿ góa tī Ka-pa-ló͘ hô-piⁿ só͘ khòaⁿ-kìⁿ ê êng-kng chi̍t-iūⁿ ;  góa chiū phak tī tōe--nih , 24 Sîn chiū ji̍p góa ê lāi-bīn ,  hō͘ góa khiā--khí-lâi ;  I kap góa kóng-ōe ;  tùi góa kóng ,  Khì ah ,  lí tio̍h ka-kī koaiⁿ tī chhù-lāi , 25 Jîn-chú ah ,  lâng beh ēng soh hē tī lí ê sin-khu ,  kā lí khún-pa̍k ;  tì-kàu lí bōe chhut-khì lâi kiâⁿ tī in tiong-kan , 26 Góa beh hō͘ lí ê chi̍h liâm tī lí ê chiūⁿ-kiuⁿ ,  tì-kàu lí é-káu ,  bōe ōe chòe chek-pī in ê lâng ;  in-ūi in sī pōe-ge̍k ê ke , 27 To̍k-to̍k kàu Góa kap lí kóng-ōe ê sî ,  Góa beh khui lí ê chhùi ,  lí chiū tùi in kóng ,  Chú Iâ-hô-hoa án-ni kóng ,  Ài thiaⁿ--ê thiaⁿ ,  m̄ thiaⁿ--ê kù i m̄-thiaⁿ ;  in-ūi in sī pōe-ge̍k ê ke , 
