1 Sîn chiū kú-khí góa ,  tòa góa kàu Iâ-hô-hoa ê chhù ,  ǹg-tang ê tang-mn̂g ;  khòaⁿ ah ,  tī mn̂g ê mn̂g-kháu ,  ū jī-cha̍p-gō͘ lâng ;  góa khòaⁿ-kìⁿ in tiong-kan ū peh-sìⁿ ê kùi-cho̍k ,  Ap-sok ê kiáⁿ Ngá-sat-nî ,  kap Pí-ná-ngá ê kiáⁿ Pí-la̍h-thê , 2 I kā góa kóng ,  Jîn-chú ah ,  che chiū-sī tô͘-bô͘ chōe-ok ê lâng ,  thê-chhiòng pháiⁿ-tāi tī chit ê siâⁿ-lāi , 3 In kóng ,  Khí-chhù ê kî iáu-bē kàu ,  chit ê siâⁿ sī tiáⁿ ,  goán sī hit lāi-bīn ê bah , 4 Jîn-chú ah ,  in-ūi án-ni ,  lí tio̍h soan-thoân ;  tio̍h soan-thoân lâi kong-kek in , 5 Iâ-hô-hoa ê sîn lîm-kàu góa ,  tùi góa kóng ,  Lí tio̍h kóng ,  Iâ-hô-hoa án-ni kóng ,  Í-sek-lia̍t-ke ah ,  lín kóng án-ni ,  lín ê sim só͘ siūⁿ ,  Góa chai lah , 6 Lín tī chit ê siâⁿ-lāi thâi-sí chōe-chōe lâng ,  hō͘ sin-si móa ke-lō͘ , 7 Só͘-í Chú Iâ-hô-hoa án-ni kóng ,  Lín só͘ hē tī chit ê siâⁿ-lāi ê sí-lâng chiū-sī bah ;  chit ê siâⁿ chiū-sī tiáⁿ ;  chóng-sī lín beh tùi hit tiong-kan siū tòa-chhut--khì , 8 Lín kiaⁿ to-kiàm ,  Góa beh hō͘ to-kiàm lîm-kàu lín ;  che sī Chú Iâ-hô-hoa kóng--ê , 9 Góa beh tùi hit tiong-kan chhōa lín chhut-khì ,  kau tī gōa-pang lâng ê chhiú ;  koh beh tī lín tiong-kan kiâⁿ sím-phòaⁿ , 10 Lín beh tó tī to-ē ,  Góa beh tī Í-sek-lia̍t ê kau-kài sím-phòaⁿ lín ;  lín chiū chai Góa sī Iâ-hô-hoa , 11 Chit ê siâⁿ bô beh chòe lín ê tiáⁿ ,  lín ia̍h bô beh chòe hit tiong-kan ê bah ;  Góa beh tī Í-sek-lia̍t ê kau-kài sím-phòaⁿ lín , 12 Lín chiū chai Góa sī Iâ-hô-hoa ,  in-ūi lín bô kiâⁿ Góa ê lu̍t-lē ,  ia̍h bô sūn-thàn Góa ê hoat-tō͘ ;  chiū-sī thàn lín sì-ûi lia̍t-kok ê hoat-tō͘ , 13 Góa tú-á teh soan-thoân ê sî ,  Pí-ná-ngá ê kiáⁿ Pí-la̍h-thê sí--khì ,  Góa chiū phak tī tōe--nih ,  tōa-siaⁿ kiò kóng ,  Hāiⁿ ah! Chú Iâ-hô-hoa ah ,  Lí beh chiong Í-sek-lia̍t ê lâng it-chīn châu-bia̍t mah?14 Iâ-hô-hoa ê ōe lîm-kàu góa kóng , 15 Jîn-chú ah ,  Iâ-lō͘-sat-léng khiā-khí ê peh-sìⁿ ,  tùi lí ê hiaⁿ-tī ,  chiū-sī lí ê hiaⁿ-tī ,  lí ê chhin-lâng ,  kap Í-sek-lia̍t choân-ke ,  chiū-sī tùi chèng-lâng kóng ,  Lín tio̍h lī-khui Iâ-hô-hoa ,  in-ūi chit ê tōe sī hō͘ goán chòe-gia̍p--ê , 16 Só͘-í lí tio̍h kóng ,  Chú Iâ-hô-hoa án-ni kóng ,  Góa sui-jiân chhian-sóa in hn̄g-hn̄g ,  tī lia̍t-pang-tiong ,  sì-sòaⁿ in tī lia̍t-kok-tiong ,  Góa iáu beh tī in só͘ kàu ê kok ,  chiām-sî chòe in ê sèng-só͘ , 17 Só͘-í lí tio̍h kóng ,  Chú Iâ-hô-hoa án-ni kóng ,  Góa beh tùi chiah ê peh-sìⁿ-tiong chio-chi̍p lín ,  ia̍h beh tùi lín sì-sòaⁿ kàu ê lia̍t-kok-tiong chū-chi̍p lín ,  koh beh chiong Í-sek-lia̍t tōe siúⁿ-sù lín , 18 In beh kàu hia ,  ia̍h beh tùi in tiong-kan tû-khì it-chhè khó-ò͘ⁿ thang oàn-hūn ê mi̍h , 19 Góa beh hō͘ in choan-it ê sim ,  ia̍h beh chiong sin ê sîn hē tī lín ê lāi-bīn ;  koh beh tùi in ê jio̍k-thé-tiong tû-khì hit-hō chhin-chhiūⁿ chio̍h ê sim ,  siúⁿ-sù in hit-hō chhin-chhiūⁿ bah ê sim , 20 Hō͘ in sūn-thàn Góa ê lu̍t-lē ,  chun-siú Góa ê hoat-tō͘ lâi kiâⁿ--i ;  in chòe Góa ê peh-sìⁿ ,  Góa ia̍h beh chòe in ê Siōng-tè , 21 Chóng-sī sim thàn khó-ò͘ⁿ thang iàm-chiān--ê ê sim hit-hō lâng ,  Góa beh chiàu in só͘ kiâⁿ--ê pò-èng tī in ê thâu-khak-téng ;  che sī Chú Iâ-hô-hoa kóng--ê , 22 Hit-sî ki-lō͘-peng thí-khui in ê si̍t ,  hiah ê lûn ia̍h tī in ê piⁿ-thâu ;  tī in ê téng-bīn ū Í-sek-lia̍t Siōng-tè ê êng-kng , 23 Iâ-hô-hoa ê êng-kng tùi siâⁿ-tiong chiūⁿ--khì ,  hioh tī siâⁿ-gōa tang--sì ê soaⁿ , 24 Sîn kú-khí góa ,  tī īⁿ-siōng-tiong tùi Siōng-tè ê sîn tòa góa kàu Ka-le̍k-tí siū-lia̍h ê lâng hia ;  góa só͘ khòaⁿ-kìⁿ ê īⁿ-siōng ,  chiū lī-khui góa chiūⁿ--khì , 25 Góa chiū chiong Iâ-hô-hoa só͘ chí-sī góa it-chhè ê sū ,  lóng kóng hō͘ siū-lia̍h ê lâng thiaⁿ , 
