1 Tē chhit--nî ,  gō͘-ge̍h chhoe-cha̍p ,  ū Í-sek-lia̍t ê tióng-ló kúi-nā lâng ,  lâi beh mn̄g Iâ-hô-hoa ,  chē tī góa ê bīn-chêng , 2 Iâ-hô-hoa ê ōe lîm-kàu góa kóng , 3 Jîn-chú ah ,  lí tio̍h tùi Í-sek-lia̍t ê tióng-ló kóng ,  kā i kóng ,  Chú Iâ-hô-hoa án-ni kóng ,  Lín lâi sī beh mn̄g Góa mah? Chú Iâ-hô-hoa kóng ,  Góa chí Góa ê éng-oa̍h lâi chiù-chōa ,  Góa m̄ hō͘ lí mn̄g , 4 Jîn-chú ah ,  lí beh sím-mn̄g in ,  sím-mn̄g in mah? lí tio̍h hō͘ in chai in ê lia̍t-chó͘ hiah ê khó-ò͘ⁿ ê sū ; 5 tùi in kóng ,  Chú Iâ-hô-hoa án-ni kóng ,  Tng Góa kéng Í-sek-lia̍t ê ji̍t ,  ǹg Ngá-kok ke ê hō͘-è ,  kia̍h-khí Góa ê chhiú ,  tī Ai-ki̍p tōe hō͘ in bat Góa ,  tùi in kia̍h-khí Góa ê chhiú ,  kóng ,  Góa sī Iâ-hô-hoa ,  lín ê Siōng-tè , 6 Hit-ji̍t Góa tùi in kia̍h-khí chhiú ,  beh chhōa in chhut Ai-ki̍p tōe ,  kàu Góa ūi-tio̍h in só͘ kóng ,  lâu ni kap bi̍t ê tōe ;  hit ê tōe tī bān-kok-tiong sī khah ū êng-kng--ê , 7 Góa tùi in kóng ,  Lín ta̍k-lâng tio̍h khì-sak ba̍k-chiu só͘ hoaⁿ-hí hiah ê khó-ò͘ⁿ ê tāi ;  m̄-thang in-ūi Ai-ki̍p ê ngó͘-siōng phah lâ-sâm ka-kī ;  Góa sī Iâ-hô-hoa ,  lín ê Siōng-tè , 8 Chóng-sī in pōe-ge̍k Góa ,  m̄-khéng thiaⁿ Góa ,  m̄ pàng-sak in ta̍k-lâng ba̍k-chiu só͘ hoaⁿ-hí hiah ê khó-ò͘ⁿ ê tāi ,  m̄ lī-khui Ai-ki̍p ê ngó͘-siōng ;  Góa chiū kóng ,  Góa beh chiong Góa ê tōa siū-khì piàⁿ tī in ê téng-bīn ,  tī Ai-ki̍p tōe tùi in it-chīn chiâⁿ Góa ê siū-khì , 9 To̍k-to̍k Góa in-ūi Góa ê miâ ê iân-kò͘ kiâⁿ tāi-chì ,  bián-tit Góa ê miâ tī in só͘ khiā-khí lia̍t-pang-tiong ê bīn-chêng siū siat-to̍k ;  Góa chhōa in chhut Ai-ki̍p tōe ,  tī lia̍t-pang-tiong ê ba̍k-chiu-chêng hō͘ in bat Góa , 10 Án-ni ,  Góa chiū hō͘ in chhut Ai-ki̍p tōe ,  chhōa in kàu khòng-iá , 11 Chiong Góa ê lu̍t-lē siúⁿ-sù in ,  chiong Góa ê hoat-tō͘ chí-sī in ;  chiū-sī lâng nā kiâⁿ--i beh tùi i lâi tit-tio̍h oa̍h--ê , 12 Koh Góa ēng Góa ê an-hioh-ji̍t siúⁿ-sù in ,  thang tī Góa kap in ê tiong-kan chòe chèng-kù ;  hō͘ in chai Góa Iâ-hô-hoa sī hō͘ in chiâⁿ-chòe sèng--ê , 13 Chóng-sī Í-sek-lia̍t-ke tī khòng-iá pōe-ge̍k Góa ,  bô sūn-thàn Góa ê lu̍t-lē ,  khì-sak Góa ê hoat-tō͘ ,  (chiū-sī lâng nā kiâⁿ--i ,  beh tùi i lâi tit-tio̍h oa̍h--ê) ,  tōa-tōa hoān-tio̍h Góa ê an-hioh-ji̍t: Góa chiū kóng ,  beh tī khòng-iá chiong Góa ê tōa siū-khì piàⁿ tī in ê téng-bīn ,  bia̍t-bô in , 14 To̍k-to̍k Góa in-ūi Góa ê miâ ê iân-kò͘ kiâⁿ tāi-chì ,  bián-tit Góa ê miâ siū siat-to̍k tī lia̍t-pang lâng ê ba̍k-chiu-chêng ,  chiū-sī hiah ê khòaⁿ-kìⁿ Góa chhōa in chhut Ai-ki̍p ê lia̍t-pang , 15 Koh Góa tī khòng-iá tùi in kia̍h-khí Góa ê chhiú ,  kóng ,  Góa bô beh chhōa in ji̍p Góa só͘ siúⁿ-sù in lâu ni kap bi̍t ê tōe ,  hit ê tōe tī bān-kok-tiong khah ū êng-kng--ê , 16 In-ūi in iàm-chiān Góa ê hoat-tō͘ ,  bô sūn-thàn Góa ê lu̍t-lē ,  hoān-tio̍h Góa ê an-hioh-ji̍t ,  in ê sim ì-hiòng in ê ngó͘-siōng , 17 Sui-jiân án-ni ,  Góa ê ba̍k-chiū iáu-kú sī sioh in ,  bô húi-bia̍t in ,  bô tī khòng-iá kā in bia̍t liáu-liáu , 18 Góa tī khòng-iá tùi in ê kiáⁿ-jî kóng ,  Bo̍h-tit thàn lín lāu-pē ê lu̍t-lē ,  bo̍h-tit siú in ê hoat-tō͘ ,  ia̍h bo̍h-tit in-ūi in ê ngó͘-siōng phah lâ-sām ka-kī , 19 Góa sī Iâ-hô-hoa lín ê Siōng-tè ,  lín tio̍h sūn-thàn Góa ê lu̍t-lē ,  siú Góa ê hoat-tō͘ lâi kiâⁿ--i , 20 Koh ēng Góa chiah ê an-hioh-ji̍t chòe-sèng ;  chiah ê ji̍t tī Góa kap lín ê tiong-kan chòe chèng-kù ,  hō͘ lín chai Góa sī Iâ-hô-hoa lín ê Siōng-tè , 21 To̍k-to̍k in ê kiáⁿ-jî pōe-ge̍k Góa ,  bô sūn-thàn Góa ê lu̍t-lē ,  ia̍h bô siú Góa ê hoat-tō͘ lâi kiâⁿ--i ,  (chiū-sī lâng nā kiâⁿ--i ,  beh tùi i lâi tit-tio̍h oa̍h--ê) ;  in hoān-tio̍h Góa ê an-hioh-ji̍t ;  Góa chiū kóng ,  Góa beh chiong Góa ê tōa siū-khì piàⁿ tī in ê téng-bīn ,  tī khòng-iá it-chīn chiâⁿ Góa ê siū-khì kong-kek i , 22 Sui-jiân án-ni ,  Góa iáu-kú kiu Góa ê chhiú ,  ūi-tio̍h Góa ê miâ ê iân-kò͘ kiâⁿ tāi-chì ,  bián-tit Góa ê miâ siū siat-to̍k tī lia̍t-pang lâng ê ba̍k-chiu-chêng ,  chiū-sī hiah ê khòaⁿ-kìⁿ Góa chhōa in chhut Ai-ki̍p ê lia̍t-pang , 23 Koh Góa tī khoàn-iá ,  tùi in kia̍h-khí Góa ê chhiú ,  kóng beh hun-sòaⁿ in tī lia̍t-kok ,  sì-sòaⁿ in tī lia̍t-pang , 24 In-ūi in bô thàn Góa ê hoat-tō͘ ,  iàm-chiān Góa ê lu̍t-lē ,  hoān-tio̍h Góa ê an-hioh-ji̍t ,  ba̍k-chiu ì-hiòng in lāu-pē ê ngó͘-siōng , 25 Koh Góa ēng m̄-hó ê lu̍t-lē ,  kap bōe-ōe tùi i lâi tit-tio̍h oa̍h ê hoat-tō͘ ,  hō͘--in , 26 In ēng it-chhè ê thâu-chiūⁿ-kiáⁿ keng-kè hé ;  Góa chiū tī in ê chè-sū kā in phah lâ-sâm ,  hō͘ in hong-hòe ;  hō͘ in chai Góa sī Iâ-hô-hoa , 27 Jîn-chú ah ,  lí tio̍h tùi Í-sek-lia̍t-ke kóng ōe ,  kā in kóng ,  Chú Iâ-hô-hoa án-ni kóng ,  Lín ê lia̍t-chó͘ tek-chōe Góa ,  ēng án-ni siat-to̍k Góa , 28 In-ūi Góa chhōa in kàu Góa kia̍h-khí chhiú beh siúⁿ-sù in ê tōe ;  in khòaⁿ-kìⁿ ta̍k ê koâiⁿ-soaⁿ ,  ta̍k-châng ām ê chhiū ;  chiū tī-hia hiàn in hiah ê chè-sū ,  hiàn kek Góa siū-khì ê lé-mi̍h ,  ia̍h tī-hia sio phang-phang ê seng-lé ,  kap koàn-tiān , 29 Góa chiū tùi in kóng ,  Lín só͘ chiūⁿ hit ê koâiⁿ-ūi sī sím-mi̍h? i ê miâ kiò-chòe Pa-bâ ,  ti̍t-kàu kin-á-ji̍t , 30 Só͘-í lí tio̍h tùi Í-sek-lia̍t-ke kóng ,  Chú Iâ-hô-hoa án-ni kóng ,  Lín iû-goân chiàu lín lia̍t-chó͘ só͘ kiâⁿ-ê ,  phah lâ-sâm ka-kī mah? iû-goân thàn in khó-ò͘ⁿ ê sū kiâⁿ-îm mah?31 Lín hiàn lé-mi̍h ,  hō͘ lín ê kiáⁿ keng-kè hé ê sî ,  iû-goân chiong it-chhè ê ngó͘-siōng phah lâ-sâm ka-kī ,  kàu kin-á-ji̍t mah? Í-sek-lia̍t-ke ah ,  Góa kiám beh hō͘ lín mn̄g mah? Chú Iâ-hô-hoa kóng ,  Góa kí Góa ê éng-oa̍h lâi chiù-chōa ,  Góa tek-khak m̄ hō͘ lí mn̄g , 32 Lín kóng ,  Goán beh chhin-chhiūⁿ gōa-pang lâng ,  chhin-chhiūⁿ lia̍t-kok ê chong-cho̍k ,  khì ho̍k-sāi chhâ-ê ,  chio̍h-ê ;  lín hoat-khí chit-hō sim-ì ,  toàn-toàn bōe chiâⁿ , 33 Chú Iâ-hô-hoa kóng ,  Góa kí Góa ê éng-oa̍h lâi chiù-chōa ,  Góa beh ēng tōa koân-lêng ê chhiú ,  kap chhun-chhut ê chhiú-kut ,  kap piàⁿ-chhut ê tōa siū-khì chòe lín ê ông , 34 Góa beh ēng tōa koân-lêng ê chhiú ,  kap chhun-chhut ê chhiú-kut ,  kap piàⁿ-chhut ê tōa siū-khì tùi lia̍t-pang-tiong chhōa lín chhut ,  ia̍h tùi lín sì-sòaⁿ-khì hiah ê kok chū-chi̍p lín , 35 Góa beh chhōa lín kàu gōa-pang lâng ê khòng-iá ,  tī-hia tng-bīn sím-mn̄g lín , 36 Góa àn-cháiⁿ-iūⁿ tī Ai-ki̍p tōe ê khòng-iá sím-mn̄g lín ê lia̍t-chó͘ ,  ia̍h beh án-ni sím-mn̄g lín ;  che sī Chú Iâ-hô-hoa kóng--ê , 37 Góa beh hō͘ lín keng-kè koáiⁿ-á-ē ,  ia̍h beh hō͘ lín siū iok ê khu-sok , 38 Góa beh tùi lín tiong-kan it-chīn tû hiah ê pōe-ge̍k kap tek-chōe Góa ê lâng ;  chhōa in chhut in kià-kha ê tōe-hng ,  chóng-sī in bōe-tit ji̍p Í-sek-lia̍t tōe ;  lín chiū chai Góa sī Iâ-hô-hoa , 39 Í-sek-lia̍t-ke ah ,  lūn-kàu lín ,  Chú Iâ-hô-hoa án-ni kóng ,  Khì ah ,  ta̍k-lâng ho̍k-sāi i ê ngó͘-siōng ,  to̍k-to̍k āu-lâi tek-khak beh thiaⁿ Góa ,  bô koh ēng lé-mi̍h kap ngó͘-siōng siat-to̍k Góa ê sèng-miâ , 40 Chú Iâ-hô-hoa kóng ,  Tī Góa ê sèng-soaⁿ ,  chiū-sī Í-sek-lia̍t koâiⁿ ê soaⁿ ,  tī-hia Í-sek-lia̍t choân-ke ê chèng-lâng ,  beh tī hit ê tōe ho̍k-sāi Góa ,  tī-hia Góa beh chiap-la̍p lín ,  tī-hia Góa beh kā lín thó lé-mi̍h ,  kap lín khí-thâu-se̍k ê thó͘-sán ,  í-ki̍p lín it-chhè ê sèng-mi̍h , 41 Góa tùi chiah ê peh-sìⁿ-tiong chhōa lín chhut ,  tùi lín sì-sòaⁿ--khì ê lia̍t-kok-tiong chū-chi̍p lín ;  hit-sî Góa beh chiap-la̍p lín chhin-chhiūⁿ phang-hiuⁿ ;  Góa beh tī lín tit-tio̍h hián-bêng chòe-sèng ,  hō͘ gōa-pang lâng khòaⁿ-kìⁿ , 42 Góa chhōa lín ji̍p Í-sek-lia̍t tōe ,  chiū-sī Góa kia̍h-khí Góa ê chhiú ,  kóng beh siúⁿ-sù lín lia̍t-chó͘ ê tōe ,  hit-sî lín chiū chai Góa sī Iâ-hô-hoa , 43 Tī-hia lín beh kì-tit lín ê só͘-kiâⁿ só͘ chòe ,  chiū-sī lín tùi hiah-ê lâi phah lâ-sâm lín ka-kī--ê ;  koh beh in-ūi lín só͘ kiâⁿ it-chhè ê pháiⁿ ,  lâi ka-kī iàm-ò͘ⁿ , 44 Chú Iâ-hô-hoa kóng ,  Í-sek-lia̍t-ke ah ,  Góa ūi-tio̍h Góa ê miâ ê iân-kò͘ ,  bô chiàu lín ê pháiⁿ só͘-kiâⁿ ,  kap lín ê hú-pāi ê só͘-chòe khoán-thāi lín ;  lín chiū chai Góa sī Iâ-hô-hoa , 45 Iâ-hô-hoa ê ōe lîm-kàu Góa kóng , 46 Jîn-chú ah ,  lí ê bīn tio̍h ǹg lâm-hng ,  ǹg lâm-hng piàⁿ-chhut ōe ,  kong-kek lâm-hng chhân-iá ê chhiū-nâ lâi soan-thoân , 47 Tùi lâm-hng ê chhiū-nâ kóng ,  Tio̍h thiaⁿ Iâ-hô-hoa ê ōe ;  Chú Iâ-hô-hoa án-ni kóng ,  Khòaⁿ ah ,  Góa beh tī lí tiong kan khí hé ,  sio lí tiong-kan it-chhè chhiⁿ-chhùi ê chhiū ,  kap ko͘-tâ ê chhiū ;  béng-lia̍t ê hé-iām ,  tek-khak bô sit ;  tùi lâm kàu pak ,  ta̍k-bīn lóng siū sio , 48 Hoān-nā ū hiat-khì--ê ,  lóng beh chai khí-hé--ê ,  sī Góa Iâ-hô-hoa , 49 Tùi án-ni góa kóng ,  Hāiⁿ ah ,  Chú Iâ-hô-hoa ah ,  lâng lóng gī-lūn góa kóng ,  I kiám m̄-sī teh kóng phì-jū?
