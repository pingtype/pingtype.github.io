1 Iâ-hô-hoa ê ōe koh lîm-kàu góa kóng , 2 Jîn-chú ah ,  ū nn̄g ê hū-jîn-lâng ,  sī siâng chi̍t ê lāu-bú siⁿ--ê , 3 In tī Ai-ki̍p kiâⁿ-îm ,  chiū-sī tī siàu-liân ê sî kiâⁿ-îm ;  tī-hia in ê ni hō͘ lâng teh ,  koh tī-hia lâng ni̍h i chāi-sek-lú ê ni-thâu , 4 In ê miâ ,  tōa-chí miâ A-hô-la̍h ,  sió-bē miâ A-hô-lī-pa ;  in lóng kè hō͘ Góa ,  siⁿ kiáⁿ cha-bó͘-kiáⁿ ;  lūn-kàu in ê miâ ,  A-hô-la̍h chiū-sī Sat-má-lī-a ,  A-hô-lī-pa chiū-sī Iâ-lō͘-sat-léng , 5 A-hô-la̍h kè hō͘ Góa liáu-āu ,  chiū kiâⁿ îm-loān ,  loân-ài i siong-hó ê lâng ,  chiū-sī i ê keh-piah kok A-su̍t lâng , 6 In chhēng lâm-sek ê saⁿ ,  chòe séng-tiúⁿ ,  chòe koaⁿ-oân ,  lóng sī khó-ài ê siàu-liân lâng ,  khiâ-bé ê ióng-sū , 7 I chiū kap in kiâⁿ-îm ,  chiū-sī kap i só͘ tèng-ì ê A-su̍t lâng ;  kìⁿ-nā i só͘ loân-ài--ê ,  chiū ēng in it-chhè ê ngó͘-siōng lâi phah lâ-sâm ka-kī , 8 I ia̍h bô pàng-sak i tī Ai-ki̍p koàn-liān kiâⁿ ê îm-loān ;  in-ūi i iáu siàu-liân ê sî ,  chiū ū lâng kap i saⁿ-kap khùn ;  ni̍h i chāi-sek-lú ê ni ,  koh lâu-chhut i îm-loān ê sū tī-hia , 9 In-ūi án-ni ,  Góa chiong i kau tī i siong-hó ê lâng ê chhiú ,  chiū-sī i só͘ loân-ài ê A-su̍t lâng ê chhiú , 10 In chiū lō͘-hiān i ê ē-thé ,  ēng to thâi--i ,  lia̍h i ê kiáⁿ cha-bó͘-kiáⁿ ,  hō͘ i tī hū-jîn-lâng tiong lâu chhàu miâ ;  in-ūi in tùi i kiâⁿ sím-phòaⁿ , 11 I ê sió-bē A-hô-lī-pa khòaⁿ-kìⁿ án-ni ,  chiū pí i koh khah hòng-chhiòng îm-io̍k ;  kiâⁿ îm-loān ,  pí i ê tōa-chí khah siong-tiōng , 12 I loân-ài keh-piah kok ê A-su̍t lâng ,  chiū-sī chhēng ke̍k-súi ê i-ho̍k ,  chòe séng-tiúⁿ ,  chòe koaⁿ-oân ;  khiâ-bé ê ióng-sū ,  lóng sī khó-ài ê siàu-liân lâng , 13 Góa khòaⁿ-kìⁿ i siū phah lâ-sâm ,  chí-bē-á nn̄g-ê kiâⁿ siâng-lō͘ , 14 I ia̍h ke-thiⁿ i ê îm-hēng ,  in-ūi i khòaⁿ-kìⁿ lâng ê siōng ūi tī piah--nih ,  chiū-sī ēng chu-âng-sek só͘ ūi Ka-le̍k-tí lâng ê siōng , 15 Io hâ tòa ,  thâu-khak pau chhái-sek ê kun sûi-lo̍h--lâi ;  khòaⁿ-liáu chhin-chhiūⁿ kun-tiúⁿ ,  chiàu Pa-pí-lûn lâng ê hêng-siōng ;  in ê pún só͘-chāi chiū-sī Ka-le̍k-tí , 16 I chi̍t-ē khòaⁿ-kìⁿ ,  chiū loân-ài in ;  chhe sù-chiá khì Ka-le̍k-tí hia ,  kìⁿ in , 17 Pa-pí-lûn lâng chiū lâi ,  kap i chiūⁿ ài-chêng ê bîn-chhn̂g ,  kiâⁿ îm ,  phah lâ-sâm i ,  I siū phah lâ-sâm í-āu ,  sim chiū kap in léng-tām , 18 Án-ni ,  i lō͘-hiān i ê îm-hēng ,  koh lō͘-hiān i ê ē-thé ,  Góa ê sim chiū kap i léng-tām ,  chhin-chhiūⁿ chêng kap i ê tōa-chí léng-tām chi̍t-iūⁿ , 19 I iáu-kú koh-khah îm-hēng ,  kì-tit i siàu-liân tī Ai-ki̍p tōe ,  kiâⁿ îm-loān ê ji̍t ; 20 loân-ài i siong-hó ê lâng ,  sin-thé ióng ,  cheng chiok ,  chhin-chhiūⁿ lû ,  chhin-chhiūⁿ bé , 21 Án-ni lí chiū kì-tit lí siàu-liân ê sî ê îm-hēng ;  hit-sî Ai-ki̍p lâng teh lí ê ni ,  it-tio̍h lí siàu-liân ê ni , 22 A-hô-lī-pa ah ,  Chú Iâ-hô-hoa só͘-í án-ni kóng ,  Khòaⁿ ah ,  Góa beh kek-tōng lí chiah ê siong-hó-ê ,  lâi kong-kek lí ,  chiū-sī lí ê sim só͘ léng-tām--ê ,  Góa beh hō͘ i sì-ûi lâi kong-kek lí , 23 Chiū-sī Pa-pí-lûn lâng ,  Ka-le̍k-tí chèng lâng ,  kap Pí-kat ,  Su-a ,  Ko-a ,  chiah ê cho̍k ,  A-su̍t ê chèng-lâng kap in lâi ,  séng-tiúⁿ ,  koaⁿ-oân ,  kun-tiúⁿ ,  ū miâ-siaⁿ--ê ,  khiâ-bé ê ,  lóng sī khó-ài ê siàu-liân lâng , 24 In beh tòa kun-khì ,  chiàn-chhia ,  ūn-niû ê chhia ,  chhōa tōa-tūi ê chèng-lâng lâi kong-kek lí ;  in giâ tōa-pâi sió-pâi ,  thâu-khoe ,  pâi-tīn tī lí ê sì-ûi kong-kek lí ;  Góa beh chiong sím-phòaⁿ ê sū kau-tài in ,  in beh ēng in ê lu̍t-hoat sím-phòaⁿ lí , 25 Góa beh ēng Góa ê tò͘-khī kong-kek lí ;  in beh ēng tōa siū-khì pān lí ;  in beh koah lí ê phīⁿ kap hī-á ;  lí só͘ chhun ê lâng ,  beh tó tī to-ē ;  in beh lia̍h lí ê kiáⁿ cha-bó͘-kiáⁿ ;  koh lí só͘-lâu--ê beh hō͘ hé sio-lio--khì , 26 In beh pak lí ê i-ho̍k ,  chhiúⁿ lí súi ê pó-mi̍h , 27 Án-ni ,  Góa beh hō͘ lí ê îm-hēng ,  kap lí tī Ai-ki̍p tōe koàn-liān kiâⁿ ê îm-loān lóng soah ;  hō͘ lí bô koh kia̍h-ba̍k khòaⁿ--in ,  ia̍h bô koh kì-liām Ai-ki̍p , 28 In-ūi Chú Iâ-hô-hoa án-ni kóng ,  Khòaⁿ ah ,  Góa beh chiong lí kau tī lí só͘ oàn-hūn ê lâng ê chhiú ,  chiū-sī lí ê sim kap in léng-tām ê lâng ê chhiú , 29 In beh oàn-hūn lâi pān--lí ,  chhiúⁿ-the̍h lí it-chhè lô-lo̍k lâi tit-tio̍h--ê ;  chhun lí chi̍t-ê chhiah-sin lō͘-thé ;  lí îm-loān ê ē-thé ,  liân lí ê îm-hēng ,  kap lí ê îm-loān ,  lóng beh lō͘-hiān , 30 Lí ōe tú-tio̍h hiah ê tāi-chì ,  in-ūi lí tè gōa-pang lâng lâi kiâⁿ-îm ;  koh in-ūi lí tùi in chiah ê ngó͘-siōng lâi bak lâ-sâm , 31 Lí ū kiâⁿ lí ê tōa-chí ê lō͘ ,  só͘-í Góa beh chiong i ê poe kau tī lí ê chhiú , 32 Chú Iâ-hô-hoa án-ni kóng ,  Lí beh lim lí ê tōa-chí só͘ lim ê poe ;  hit ê poe chhim koh khoah ,  tóe chin-chōe ;  lí chiū beh hō͘ lâng thí-chhiò ki-chhì , 33 Lí beh tōa chiú-chùi ,  tōa iu-khó͘ ;  lim lín tōa-chí Sat-má-lī-a ê poe ;  chiū-sī hō͘ lâng gông-ngia̍h chhiⁿ-chhám ê poe , 34 Lí beh lim chit ê poe ,  lim kàu ta-ta ;  koh kā phòa-poe ê phè ,  thiah-li̍h ka-kī ê ni ;  in-ūi chit ê sū Góa bat kóng--i ;  che sī Chú Iâ-hô-hoa kóng--ê , 35 Só͘-í Chú Iâ-hô-hoa án-ni kóng ,  In-ūi lí bōe-kì-tit Góa ,  chiong Góa hiat tī lí ê ka-chiah-āu ,  taⁿ lí tio̍h tam-tng lí ê îm-loān kap lí hòng-chhiòng su-io̍k ê chōe , 36 Iâ-hô-hoa koh tùi góa kóng ,  Jîn-chú ah ,  lí beh sím-mn̄g A-hô-la̍h kap A-hô-lī-pa mah? tio̍h chí-chhut in só͘ kiâⁿ khó-ò͘ⁿ ê sū , 37 In kiâⁿ-îm ,  ia̍h ū huih tī i ê chhiú ,  koh kap ngó͘-siōng kiâⁿ-îm ,  ia̍h hō͘ in tùi Góa só͘ siⁿ ê kiáⁿ keng-kè hé ,  hō͘ in thun-chia̍h , 38 Chit ê í-gōa in iáu ū tùi Góa án-ni kiâⁿ ,  chiū-sī siâng-ji̍t phah lâ-sâm Góa ê sèng-só͘ ,  kan-hoān Góa chiah ê an-hioh-ji̍t , 39 In thâi kiáⁿ hiàn hō͘ ngó͘-siōng ,  tng hit-ji̍t koh ji̍p Góa ê sèng-só͘ ,  lâi phah lâ-sâm--i ;  khòaⁿ ah ,  in tī Góa ê chhù-lāi án-ni kiâⁿ , 40 Koh lín chhe sù-chiá khì chhiáⁿ hn̄g-hn̄g ê lâng ;  sù-chiá kàu in hia ê sî ,  khòaⁿ ah ,  in chiū lâi ;  lí ūi-tio̍h in sóe sin-khu ,  ūi ba̍k-bâi ,  ēng chhiú-sek ka-kī chng-thāⁿ ; 41 chē tī súi ê bîn-chhn̂g ,  chhn̂g-chêng chhāi chi̍t tè toh ,  chiong Góa ê hiuⁿ-liāu ,  Góa ê hiuⁿ-iû pâi tī hit téng-bīn , 42 Kap i tī-hia--ê ,  ū kui-tīn ê lâng ,  an-ia̍t hoaⁿ-hí ê siaⁿ ,  ia̍h ū chho͘-sio̍k lâng kap chiú-hàn ,  tùi khòng-iá saⁿ-kap lâi ,  chiong chhiú-khoân kòa tī in nn̄g-ê ê chhiú ,  chiong súi bō tì tī in ê thâu-khak , 43 Góa lūn-kàu chit ê lāu ê îm-hū ,  ū kóng ,  Hiān-chāi lâng iáu beh kap i kiâⁿ îm ,  i ia̍h beh kap lâng kiâⁿ-îm , 44 Lâng ji̍p-khì chiū-kūn i ,  chhin-chhiūⁿ chiū-kūn chhiong-ki ;  án-ni in chiū-kūn nn̄g ê îm-hū ,  A-hô-la̍h kap A-hô-lī-pa , 45 Beh ū gī-lâng chiàu sím-phòaⁿ îm-hū ê lē ,  kap lâu lâng ê huih ê hū-jîn-lâng ê lē ,  lâi sím-phòaⁿ in ;  in-ūi in sī îm-hū ,  ia̍h ū huih tī i ê chhiú , 46 Chú Iâ-hô-hoa án-ni kóng ,  Góa beh chhōa chōe-chōe lâng lâi kong-kek in ,  hō͘ in siū hiat-lâi hiat-khì ,  tú-tio̍h chhiúⁿ-toa̍t , 47 Hiah ê lâng beh ēng chio̍h-thâu tìm-sí in ,  ēng to-kiàm thâi-sí in ;  koh thâi-sí in ê kiáⁿ cha-bó͘-kiáⁿ ,  ēng hé sio in ê chhù-the̍h , 48 Án-ni ,  Góa beh hō͘ kéng-lāi bô koh ū îm-hēng ,  thang hō͘ it-chhè ê hū-jîn-lâng siū kéng-kài ,  bô o̍h lín ê îm-hēng , 49 Lâng beh chiàu lín ê îm-hēng pò-èng lín ;  lín iā beh tam-tng chiah-ê pài ngó͘-siōng ê chōe ;  lín chiū ōe chai Góa sī Iâ-hô-hoa , 
