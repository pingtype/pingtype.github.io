1 Iâ-hô-hoa ê ōe lîm-kàu góa kóng , 2 Jîn-chú ah ,  lí tio̍h bīn ǹg Iâ-lō͘-sat-léng ,  ǹg hiah ê sèng-só͘ piàⁿ-chhut ōe kong-kek Í-sek-lia̍t tōe lâi soan-thoân , 3 Tùi Í-sek-lia̍t tōe kóng ,  Iâ-hô-hoa án-ni kóng ,  Khòaⁿ ah ,  Góa beh tí-te̍k lí ,  ia̍h beh pu̍ih Góa ê to chhut i ê siù ;  tùi lí ê tiong-kan chián-tû gī-lâng pháiⁿ-lâng , 4 Góa kì-jiân beh tùi lí tiong-kan chián-tû gī-lâng kap pháiⁿ-lâng ,  só͘-í Góa ê to beh chhut i ê siù ,  tùi lâm kàu pak ,  kong-kek it-chhè ū hiat-khì-ê , 5 It-chhè ū hiat-khì-ê chiū chai Góa Iâ-hô-hoa í-keng pu̍ih to chhut i ê siù ,  tek-khak bô koh siu-ji̍p , 6 Jîn-chú ah ,  lí tio̍h thó͘-khùi ,  io-kut chi̍h ,  thòng-khó͘ ;  thó͘-khùi tī in ê bīn-chêng , 7 In mn̄g lí kóng ,  Lí siáⁿ-sū thó͘-khùi? lí chiū tio̍h kóng ,  In-ūi ū hong-siaⁿ tāi-chì beh lâi ,  lâng ê sim lóng beh siau-iûⁿ ,  chhiú lóng sng-nńg ,  cheng-sîn soe-pāi ,  kha-thâu-u loán-jio̍k chhin-chhiūⁿ chúi ;  khòaⁿ ah ,  chit ê sū teh lâi ,  tek-khak ōe chiâⁿ ;  che sī Chú Iâ-hô-hoa kóng--ê , 8 Iâ-hô-hoa ê ōe lîm-kàu góa kóng , 9 Jîn-chú ah ,  lí tio̍h soan-thoân kóng ,  Iâ-hô-hoa án-ni kóng ,  Lí tio̍h kóng ,  Ū to ,  ū to ,  sī bôa-lāi lù-kng ê , 10 Bôa-lāi sī beh thâi lâng ,  lù-kng sī beh chhin-chhiūⁿ sih-nà ;  lán kiám thang hoaⁿ-hí mah? Góa ê kiáⁿ ê koáiⁿ-á biáu-sī chèng chhiū-ba̍k , 11 Chit ki to í-keng kau hō͘ lâng lù-kng ,  thang hō͘ lâng ê chhiú kia̍h--i ;  i í-keng bôa-lāi lù-kng ,  thang kau tī thâi-lâng--ê ê chhiú , 12 Jîn-chú ah ,  lí tio̍h hoah ,  âu-kiò ;  in-ūi chit ê lîm-kàu Góa ê peh-sìⁿ ,  kap Í-sek-lia̍t it-chhè ê kùi-cho̍k ;  in kap Góa ê peh-sìⁿ lóng kau tī to-ē ,  só͘-í lí tio̍h tah tōa-thúi , 13 Ū chhì-giām ê sū ;  nā hit ê biáu-sī ê koáiⁿ-á kui tī bô ,  beh àn-cháiⁿ-iūⁿ ah? che sī Chú Iâ-hô-hoa kóng--ê , 14 Jîn-chú ah ,  lí tio̍h tah chhiú soan-thoân ,  chit ki to tio̍h saⁿ-pái ka-pē ,  chiū-sī hō͘ lâng tio̍h tāng-siong ê to ,  ia̍h sī hō͘ tāi-jîn tio̍h tāng-siong ê to ,  ji̍p tī ba̍t-pâng--ê , 15 Góa pī-pān hō͘ lâng kiaⁿ ê to ,  kong-kek in it-chhè ê siâⁿ-mn̂g ;  hō͘ in ê sim siau-iûⁿ ,  ke-thiⁿ in poa̍h-tó ê sū ;  hāiⁿ ah ,  chit ki to chhòng kàu chhin-chhiūⁿ sih-nà ,  bôa kàu chin-lāi ,  beh thâi-sí lâng , 16 Lí tio̍h ha̍p-óa ,  ǹg chiàⁿ-pêng ;  pâi-tīn ,  ǹg tò-pêng ;  chhut-chāi lí ê bīn ǹg toh-lo̍h ,  chiū ǹg hia , 17 Góa ia̍h beh tah-chhiú ,  ia̍h beh hō͘ Góa ê tōa siū-khì soah ;  che sī Góa Iâ-hô-hoa kóng--ê , 18 Iâ-hô-hoa ê ōe koh lîm-kàu góa kóng , 19 Jîn-chú ah ,  lí tio̍h ūi-tio̍h pún-sin siat nn̄g tiâu lō͘ ,  thang hō͘ Pa-pí-lûn ông ê to-kiàm tùi hia lâi ;  chí nn̄g tiâu lō͘ tio̍h tùi chi̍t só͘-chāi pun-chhut ;  koh tio̍h ūi chi̍t ki chhiú ,  ūi tī thàu-kàu siâⁿ ê lō͘-thâu , 20 Lí tio̍h siat chi̍t tiâu lō͘ ,  hō͘ to lâi kàu A-bûn lâng ê La̍h-pa ,  iā thang kàu Iû-tāi kian-kò͘ ê siâⁿ Iâ-lō͘-sat-léng , 21 In-ūi Pa-pí-lûn ông khiā tī siang-chhe lō͘ hia ,  tī nn̄g tiâu lō͘-thâu beh chiam-pok ,  i ê iô chìⁿ ;  mn̄g ngó͘-siōng ,  giām seng-lé ê koaⁿ , 22 Tī i ê chiàⁿ-chhiú ,  ū chiam-pok khì Iâ-lō͘-sat-léng ê chìⁿ ;  siat iûⁿ-thâu-thûi ,  khui-chhùi hoah thâi ,  tōa-siaⁿ âu-kiò ,  siat iûⁿ-thâu-khûi ,  kong-kek siâⁿ-mn̂g ,  khí thô͘-tui ,  chō-tâi , 23 Hiah ê bat tùi in chiù-chōa ê lâng khòaⁿ i chòe ké ê chiam-pok ;  chóng-sī i beh hō͘ lâng kì-tit in ê pháiⁿ ,  tì-kàu in chèng-lâng siū-lia̍h , 24 Só͘-í Chú Iâ-hô-hoa án-ni kóng ,  In-ūi lín ê kè-sit lō͘-hiān ,  hō͘ lín ê chōe-kòa tú-tio̍h kì-tit ,  tì-kàu lín ê chōe-ok tī lín ê kiâⁿ-chòe lóng hián-chhut ;  koh in-ūi lín siū kì-tit ,  beh hō͘ lâng ê chhiú só͘ lia̍h , 25 Lí chit ê siū tāng-siong kiâⁿ-pháiⁿ ê Í-sek-lia̍t ông ah ,  lí ê chōe-ok koàn-móa ,  lí ê ji̍t-chí kàu lah , 26 Chú Iâ-hô-hoa án-ni kóng ,  Tio̍h tû-khì ông-bō ,  liù bián-liû ,  bô koh ū chit hō kéng-hóng ;  taⁿ beh hō͘ kē--ê seng koâiⁿ ,  koâiⁿ-ê kàng-kē , 27 Góa beh chhia-tó ,  chhia-tó ,  chhia-tó--i ;  bô koh ū chit-ê ,  thèng-hāu eng-kai tit-tio̍h--ê kàu ,  Góa chiū hō͘--i , 28 Jîn-chú ah ,  lí tio̍h soan-thoân kóng ,  Chú Iâ-hô-hoa lūn-kàu A-bûn lâng ,  kap in ê bú-bān ,  ū án-ni kóng ;  lí tio̍h kóng ,  Ū to ,  ū pu̍ih-chhut ê to ,  í-keng lù-kng ,  beh thâi-sí lâng ;  hō͘ i chhin-chhiūⁿ sih-nà beh thun-bia̍t lâng , 29 Lâng ūi-tio̍h lí khòaⁿ hu-ké ê īⁿ-siōng ,  kiâⁿ pe̍h-chha̍t ê chiam-pok ;  chiong lí hē tī siū tāng-siong pháiⁿ-lâng ê ām-kún ;  in ê chōe-ok koàn-móa ,  in ê ji̍t-chí kàu lah , 30 Hō͘ to ji̍p siù ,  Góa beh tī lí siū-chō ê ūi ,  seng-tióng ê tōe ,  sím-phòaⁿ lí , 31 Góa beh chiong Góa ê thòng-hūn piàⁿ tī lí ê sin-chiūⁿ ,  chiong Góa tōa siū-khì ê hé pûn tī lí ;  kau lí tī chân-jím gâu thâi-lâng--ê ê chhiú , 32 Lí beh chòe hiâⁿ-hé ê chhâ ,  lí ê huih beh lâu tī chit ê tōe-hng ,  lí bô koh tit-tio̍h kì-liām ;  in-ūi che sī Góa Iâ-hô-hoa kóng--ê , 
