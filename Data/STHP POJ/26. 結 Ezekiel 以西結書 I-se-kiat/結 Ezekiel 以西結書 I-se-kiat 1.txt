1 Tng saⁿ-cha̍p--nî ,  sì-ge̍h chhoe-gō͘ ,  góa tī Ka-pa-ló͘ ê hô-piⁿ ,  siū-lia̍h ê lâng ê tiong-kan ;  hit-sî thiⁿ khui ,  góa khòaⁿ-kìⁿ Siōng-tè ê īⁿ-siōng , 2 Tī hit-ge̍h ê chhoe-gō͘ ,  chiū-sī Iok-ngá-kun ông siū-lia̍h ê tē-gō͘ nî , 3 tī Ka-le̍k-tí lâng ê tōe ,  Ka-pa-ló͘ ê hô-piⁿ ,  Iâ-hô-hoa ê ōe tiâu-tî lîm-kàu Pò͘-se ê kiáⁿ ,  chè-si Í-se-kiat ;  tī-hia Iâ-hô-hoa ê chhiú hē tī i ê sin-chiūⁿ , 4 Góa khòaⁿ-kìⁿ ,  lí khòaⁿ ,  ū kông-hong tùi pak-hng lâi ,  ū tōa phiàn hûn ,  ū iām-iām-sih ê hé ,  i ê chiu-ûi ū kng ,  tùi hit tiong-kan ê hé-lāi hoat-chhut chhin-chhiūⁿ hó͘-phek ê sek-tì , 5 Koh tùi hit tiong-kan chhut-hiān sì ê oa̍h-mi̍h ê hêng-siōng ,  In ê khoán-sit sī án-ni ;  ū lâng ê hêng-siōng , 6 Ta̍k-ê ū sì ê bīn ,  ta̍k-ê ū sì ki si̍t , 7 In ê kha sī ti̍t-ti̍t ,  kha-jiah-tóe chhin-chhiūⁿ gû-á ê kha-tôe ;  lóng chhàn-lān chhin-chhiūⁿ bôa-kng ê tâng ê chhiah-ba̍k , 8 Tī in sì-bīn ê si̍t-ē koh ū lâng ê chhiú ,  chit ê sì ê oa̍h-mi̍h-ê bīn kap si̍t chiū-sī án-ni ; 9 in ê si̍t lóng saⁿ-liân-chiap ;  kiâⁿ ê sî ,  seng-khu m̄-bián oa̍t ,  lóng ti̍t-ti̍t chìn-chêng khì , 10 Lūn-kàu in ê bīn ê hêng-siōng ,  in ū lâng ê bīn ;  in sì-ê tī chiàⁿ-pêng ū sai ê bīn ,  in sì-ê tī tò-pêng ū gû ê bīn ;  in sì-ê iā ū eng-chiáu ê bīn , 11 In ê bīn sī án-ni ;  in ê si̍t tùi téng-bīn thí-khui ;  chit-ê hit-ê nn̄g ê si̍t saⁿ-liân ,  koh ū nn̄g ê si̍t khàm seng-khu , 12 In ta̍k-ê ti̍t-ti̍t kiâⁿ chìn-chêng ;  sîn beh khì toh-lo̍h ,  in chiū khì hia ;  kiâⁿ ê sî ,  seng-khu m̄-bián oa̍t , 13 Lūn-kàu oa̍h-mi̍h ê khoán-sit ,  in ê hêng-siōng chhin-chhiūⁿ to̍h ê hé-thòaⁿ ,  koh chhin-chhiūⁿ hé-pé ê hêng-siōng ,  khí-khí lo̍h-lo̍h tī oa̍h-mi̍h ê tiong-kan ;  hé chin kng ,  tùi hé-tiong hoat-chhut sih-nà , 14 Hiah ê oa̍h-mi̍h cháu-khì cháu-lâi ,  chhin-chhiūⁿ sih-nà teh sih , 15 Góa teh khòaⁿ oa̍h-mi̍h ê sî ,  khòaⁿ ah ,  ū chhia-lûn tī tōe-chiūⁿ ,  tī oa̍h-mi̍h ê piⁿ-á ,  chiàu i ê sì-bīn , 16 Chhia-lûn kap in ê chòe-hoat ê khoán-sit chhin-chhiūⁿ n̂g ê ge̍k ê sek-tì ;  sì ê lûn ê hêng-siōng siāng chi̍t-khoán ;  in ê khoán-sit kap chòe-hoat sī chhin-chhiūⁿ lûn-tiong ū lûn , 17 Lûn kiâⁿ ê sî ,  sì-bīn lóng ōe kiâⁿ--tit ;  kiâⁿ ê sî m̄-bián oa̍t , 18 Lūn-kàu chhia-lûn ê khoân sī chin-koâiⁿ thang kiaⁿ ;  sì ê lûn ê khoân ū ba̍k-chiu móa-móa , 19 Oa̍h-mi̍h kiâⁿ ê sî ,  lûn iā tī in ê sin-piⁿ teh kiâⁿ ;  oa̍h-mi̍h kú-khí lī-khui tōe ê sî ,  lûn iā kú-khí , 20 Sîn só͘ beh khì ê só͘-chāi ,  in iā khì ;  sîn nā khì tī-hia ,  lûn iā tī in ê sin-piⁿ kú-khí ;  in-ūi oa̍h-mi̍h ê sîn tī lûn ê lāi-bīn , 21 Hiah-ê nā kiâⁿ ,  chiah-ê iā kiâⁿ ,  hiah-ê nā thêng ,  chiah-ê iā thêng ;  hiah-ê nā kú-khí lī-khui tōe ê sî ,  lûn iā tī in ê sin-piⁿ kú-khí ;  in-ūi oa̍h-mi̍h ê sîn tī lûn ê lāi-bīn , 22 Oa̍h-mi̍h ê thâu-khak ê téng-bīn ū kiong-chhong ê hêng-siōng ,  khòaⁿ-liáu chhin-chhiūⁿ thang-kiaⁿ ê chúi-chiⁿ ê sek-tì ,  pho͘ tī in ê thâu-khak ê téng-bīn , 23 Tī kiong-chhong ê ē-bīn in ê si̍t thí ti̍t-ti̍t ,  tāi-ke saⁿ-tùi ;  koh ū nn̄g ki si̍t khàm i ê seng-khu ê chit-pêng ,  iā koh ū nn̄g ki si̍t khàm i ê seng-khu ê hit-pêng , 24 In kiâⁿ ê sî ,  góa thiaⁿ-kìⁿ in ê si̍t ê siaⁿ ,  chhin-chhiūⁿ chōe-chōe chúi ê siaⁿ ,  chhin-chhiūⁿ Choân-lêng--ê ê siaⁿ ,  ū hōa-hōa-jióng ê siaⁿ ,  chhin-chhiūⁿ kun-tūi ê siaⁿ ;  in thêng ê sî ,  si̍t chiū pàng--lo̍h-lâi , 25 Tī in thâu-khak-téng kiong-chhong ê téng-bīn ū siaⁿ ;  in thêng ê sî ,  si̍t chiū pàng--lo̍h-lâi , 26 Tī in thâu-khak-téng kiong-chhong ê téng-bīn ū pó-chō ê hêng-siōng ,  chhin-chhiūⁿ lâm-sek ê pó-chio̍h ;  tī pó-chō hêng-siōng ê téng-bīn ū hêng-siōng chhin-chhiūⁿ lâng ê khoán-sit , 27 Góa khòaⁿ-kìⁿ tùi i ê io ê hêng-siōng ê téng-bīn ū hó͘-phek ê sek-tì ,  tī i ê lāi-bīn chiu-ûi ū hé ê hêng-siōng ;  iā khòaⁿ-kìⁿ tùi i ê io ê hêng-siōng ê ē-bīn ū chhin-chhiūⁿ hé ê hêng-siōng chiū-ûi chin-kng , 28 Tī lo̍h-hō͘ ê ji̍t hûn-tiong khēng ê hêng-siōng cháiⁿ-iūⁿ ,  chiu-ûi ê kng ê hêng-siōng iā sī án-ni ,  Góa chi̍t-ē khòaⁿ-kìⁿ ,  chiū phak tī tōe--nih ;  koh thiaⁿ-kìⁿ chi̍t-ūi kóng-ōe--ê ê siaⁿ , 
