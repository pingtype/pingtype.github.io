1 I chhōa góa tò-tńg kàu tiān-mn̂g ,  khòaⁿ ah ,  ū chúi tùi tiān ê mn̂g-tēng-ē ǹg-tang lâu chhut ;  in-ūi tiān ê thâu-chêng ǹg-tang ;  chiah ê chúi tùi ē-bīn tùi tiān ê chiàⁿ-pêng ,  chè-tôaⁿ ê lâm-pêng ,  lâu-lo̍h , 2 I chiū chhōa góa tùi pak-mn̂g chhut-khì ,  chhōa góa tùi gōa-bīn oan kàu gōa-mn̂g ,  tùi ǹg tang-pêng ê mn̂g ê lō͘ ;  khòaⁿ ah ,  chúi tùi chiàⁿ-pêng piak-chhut-lâi , 3 Hit-lâng chhiú the̍h chîn-soh ,  ǹg-tang kiâⁿ chhut-khì ê sî ,  i chiū niû chi̍t-chheng tiú ,  kah góa tùi chúi kè--khì ,  chúi im kha-ba̍k , 4 I koh niû chi̍t-chheng ,  kah góa tùi chúi liâu--kè khì ,  chúi im kha-thâu-u ,  Koh niû chi̍t-chheng ,  kah góa liâu--kè-khì ,  chúi im kàu io , 5 Koh niû chi̍t-chheng ;  chúi chiū chiâⁿ-chòe hô ,  góa bōe-ōe liâu--kè-khì ;  in-ūi chúi tiòng-tīⁿ ,  chiâⁿ-chòe ōe siû--tit ê chúi ,  bōe liâu-tit ê hô , 6 I chiū tùi góa kóng ,  Jîn-chú ah ,  lí ū khòaⁿ-kìⁿ chit-ê mah? I chiū chhōa góa ,  hō͘ góa oa̍t-tńg kàu hô-piⁿ , 7 Góa tò-tńg-khì ê sî ,  khòaⁿ ah ,  tī hô-piⁿ siang-pêng ū chhiū-ba̍k chin-chōe , 8 I kā góa kóng ,  Chiah ê chúi ǹg-tang lâu-khì ,  beh lo̍h kàu A-la̍h-pa ,  ti̍t-ti̍t lâu kàu hái ;  só͘ hoat-chhut ê chúi beh lâu ji̍p iâm-hái ,  hái--nih ê chúi chiū piàn-hó , 9 Hô-chúi só͘ kàu ê só͘-chāi ,  ta̍k-iūⁿ siⁿ-thòaⁿ ê tōng-bu̍t lóng beh tit-tio̍h oa̍h ,  iā beh ū hî chin-chōe ;  in-ūi chúi lâu kàu hia ,  hái--nih ê chúi piàn-hó ;  hit ê hô só͘ lâu kàu ê só͘-chāi ,  só͘ ū ê mi̍h lóng beh tit-tio̍h oa̍h , 10 Chiong-lâi beh ū thó-hî lâng khiā tī hōaⁿ-piⁿ ;  tùi Ún-ki-tí kàu Ún-í-kek-liân lóng chòe pha-bāng ê só͘-chāi ,  hiah ê hî kok chiàu i ê lūi ,  chhin-chhiūⁿ tōa-hái ê hî chin-chōe , 11 Chóng-sī nōa-thô͘ ê tōe kap chúi-te̍h ê só͘-chāi bōe tit-tio̍h i-hó ,  lâu--teh chhut iâm , 12 Tī hô ê siang-pêng-piⁿ beh hoat-siⁿ ta̍k-lūi ê chhiū-ba̍k ,  thang chòe chia̍h-mi̍h ,  hio̍h bōe ko͘-tâ ,  ké-chí chhut bô tn̄g ;  ta̍k ge̍h-ji̍t beh kiat sin ê ké-chí ,  in-ūi chiah ê chúi sī tùi sèng-só͘ lâu-chhut-ê ;  chhiū-téng ê ké-chí beh chòe chia̍h-mi̍h ,  hio̍h ū i-tī ê kong-iōng , 13 Chú Iâ-hô-hoa án-ni kóng: Lín pun chit ê tōe chòe gia̍p chiàu Í-sek-lia̍t cha̍p-jī chi-phài ;  i ê tōe-kài tio̍h chhin-chhiūⁿ ē-tóe ;  Iok-sek beh tit-tio̍h nn̄g hūn , 14 Lín sêng-chiap chit ê tōe chòe-gia̍p tio̍h saⁿ-kap pîⁿ-pun ;  in-ūi Góa bat kia̍h-khí chhiú èng-ún ,  chiong chit ê tōe hō͘ lín ê lia̍t-chó͘ ;  chit ê tōe beh kui tī lín chòe-gia̍p , 15 Tōe ê kài-hān chiū-sī án-ni ;  pak-pêng ê kài tùi tōa-hái ,  khì Hi-te̍k-lûn ê lō͘ ,  ti̍t-ti̍t kàu Se-ta̍t-ta̍t chhut-ji̍p ê só͘-chāi ; 16 kàu Hap-má ,  Pí-lô-tha ,  Se-pek-liân ,  chiū-sī tī Tāi-má-sek ê kéng-kài kap Hap-má ê kèng-kài ê tiong-kan ;  kàu Hô-lân piⁿ-kài ê Hap-sat-hap-thê-kan , 17 Tùi hái ê kéng-kài chiū-sī Hap-sat-í-lân kūn tī Tāi-má-sek ê kéng-kài ,  koh tī pak-pêng ǹg-pak sī Ha̍p-boat ê kéng-kài ;  che sī pak-pêng ê kài , 18 Tang-pêng ê kài tī Hô-lân ,  Tāi-má-sek ,  Ki-lia̍t kap Í-sek-lia̍t tōe ê tiong-kan chiū-sī Iok-tàn-hô ;  lín tio̍h tùi pak-pêng ê kài niû kàu tang-hái ;  che chiū-sī tang--sì ê kài , 19 Lâm-pêng ǹg-lâm ê kài sī tùi Tha-má kàu Bí-lī-pa-ka-te-su ê chúi ,  sòa kàu Ai-ki̍p ê khoe ,  thàng-kàu tōa-hái ;  che sī lâm-pêng ǹg-lâm ê kài , 20 Sai-pêng ê kài chiū-sī tōa hái ,  tùi lâm-pêng ê kéng-kài ,  ti̍t-kàu Hap-má chhut-ji̍p tùi-bīn ê só͘-chāi ;  che chiū-sī sai-pêng ê kài , 21 Án-ni lín tio̍h chiàu Í-sek-lia̍t ê chi-phài ūi ka-kī pun chit ê tōe , 22 Lín tio̍h liam-khau pun chit ê tōe chòe-gia̍p kui tī lín pún-sin kap tī lín tiong-kan kià-kha ê chhut-gōa lâng ,  chiū-sī tī lín tiong-kan siⁿ kiáⁿ cha-bó͘-kiáⁿ ê ;  lín tio̍h khòaⁿ in chhin-chhiūⁿ Í-sek-lia̍t ke ê tiong-kan só͘ siⁿ--ê chi̍t-iūⁿ ;  in tī Í-sek-lia̍t chi-phài ê tiong-kan kap lín saⁿ-kap tit-tio̍h tōe chòe-gia̍p , 23 Gōa-bīn lâng khiā-khí tī hit ê chi-phài ê tiong-kan ,  lín chiū tī-hia pun tōe hō͘ i chòe-gia̍p ;  che chiū-sī Chú Iâ-hô-hoa kóng--ê , 
