1 Chú Iâ-hô-hoa án-ni kóng: Lāi-īⁿ ǹg-tang ê mn̂g tī chòe-kang ê la̍k-ji̍t-lāi tek-khak tio̍h koaiⁿ ;  to̍k-to̍k tī an-hioh-ji̍t tio̍h khui ,  ge̍h ê chhoe-it iā tio̍h khui , 2 Jîn-kun tio̍h tùi chit ê mn̂g ê lông tùi gōa-bīn ji̍p ,  khiā tī mn̂g-khiā-piⁿ ;  chè-si tio̍h pī-pān i ê sio-chè kap i ê siā-un-chè ,  i tio̍h tī mn̂g-tēng hit tah kèng-pài ;  jiân-āu chhut-khì ,  chit ê mn̂g kàu ê-hng-sî m̄-thang koaiⁿ , 3 Tī chiah ê an-hioh-ji̍t ,  kap ge̍h ê chhoe-it ,  kok-lāi ê peh-sìⁿ tio̍h tī chit ê mn̂g-kháu kèng-pài tī Iâ-hô-hoa ê bīn-chêng , 4 Jîn-kun tī an-hioh-ji̍t só͘ tio̍h hiàn hō͘ Iâ-hô-hoa ê sio-chè ,  tio̍h bô hâ-chhû ê iûⁿ-ko la̍k-chiah ,  bô hâ-chhû ê mî-iûⁿ-káng chi̍t-chiah ; 5 i ê sò͘-chè ūi-tio̍h hit chiah mî-iûⁿ-káng tio̍h chi̍t ê i-hoat ,  ūi-tio̍h hiah ê iûⁿ-ko ê sò͘-chè sī chiàu i ê le̍k-liōng chi̍t ê i-hoat phòe iû chi̍t him , 6 Tng ge̍h ê chhoe-it tio̍h hiàn bô hâ-chhû ê gû-káng chi̍t-chiah ,  iûⁿ-ko la̍k-chiah ,  mî-iûⁿ-káng chi̍t-chiah ;  lóng tio̍h bô hâ-chhû--ê , 7 I iā tio̍h pī-pān sò͘-chè ,  ūi-tio̍h gû-káng hiàn chi̍t ê i-hoat ,  ūi-tio̍h mî-iûⁿ-káng hiàn chi̍t ê i-hoat ,  ūi-tio̍h hiah ê iûⁿ-ko chiū chiàu i ê le̍k-liōng chi̍t ê i-hoat phòe iû chi̍t-him , 8 Jîn-kun ji̍p-lâi ê sî ,  tio̍h tùi chit ê mn̂g ê lông ji̍p ,  iā tio̍h tùi chit ê lō͘ chhut , 9 Tī ta̍k ê choeh-kî ,  kok-lāi ê peh-sìⁿ tiâu-kìⁿ Iâ-hô-hoa ê sî ,  tùi pak-mn̂g ji̍p-lâi kèng-pài-ê tio̍h tùi lâm-mn̂g chhut-khì ;  tùi lâm-mn̂g ji̍p-lâi-ê tio̍h tùi pak-mn̂g chhut-khì ;  m̄-thang tùi só͘ ji̍p ê mn̂g oa̍t-tò-tńg ,  tio̍h ti̍t-ti̍t chìn-chêng chhut-khì , 10 Peh-sìⁿ ji̍p-khì ê sî ,  jîn-kun iā tio̍h tī in ê tiong-kan ji̍p-khì ;  peh-sìⁿ chhut-khì ,  jîn-kun iā tio̍h kap in chhut-khì , 11 Tī choeh-kî kap tāi-hōe ê sî ,  sò͘-chè tio̍h ūi-tio̍h chi̍t-chiah gû-káng hiàn chi̍t ê i-hoat ,  ūi-tio̍h chi̍t-chiah mî-iûⁿ-káng hiàn chi̍t ê i-hoat ,  ūi-tio̍h hiah ê iûⁿ-ko chiū chiàu i ê le̍k-liōng ,  chi̍t ê i-hoat phòe iû chi̍t-him , 12 Jîn-kun nā pī-pān kam-sim ê chè ,  sio-chè á-sī siā-un-chè chòe kam-sim ê chè ,  hiàn hō͘ Iâ-hô-hoa ,  tio̍h ū lâng kā i khui ǹg-tang ê mn̂g ,  i tio̍h pī-pān i ê sio-chè kap i ê siā-un-chè chhin-chhiūⁿ tī an-hioh-ji̍t só͘ chòe chi̍t-iūⁿ ;  jiân-āu i tio̍h chhut-khì ;  chhut-khì-liáu tio̍h ū lâng kā i koaiⁿ-mn̂g , 13 Ta̍k-ji̍t lí tio̍h pī-pān bô hâ-chhû ,  bē móa-nî ê iûⁿ-ko chi̍t-chiah ,  chòe sio-chè hiàn hō͘ Iâ-hô-hoa ;  ta̍k chá-khí tio̍h pī-pān i , 14 Ta̍k chá-khí iā tio̍h pī-pān saⁿ-kap hiàn ê sò͘-chè ,  chi̍t i-hoat la̍k-hūn ê chi̍t-hūn ,  kap chi̍t him iû saⁿ-hūn ê chi̍t-hūn chhiau-hô mī-hún ;  chit ê sò͘-chè tio̍h siông-siông hiàn hō͘ Iâ-hô-hoa ,  chòe éng-oán tiāⁿ-tio̍h ê lē , 15 Ta̍k chá-khí in tio̍h án-ni pī-pān iûⁿ-ko ,  sò͘-chè ,  kap iû ,  chòe siông-siông hiàn ê sio-chè , 16 Chú Iâ-hô-hoa án-ni kóng: Jîn-kun nā chiong sán-gia̍p hō͘ i ê kiáⁿ ê chi̍t-ê ,  chiū-sī chòe i ê gia̍p ,  kui tī i hiah ê kiáⁿ ,  sī in sêng-chiap chòe gia̍p--ê , 17 Chóng-sī i nā chiong i ê sán-gia̍p ê chi̍t-hūn hō͘ i ê jîn-sîn ê chi̍t-ê ,  sī chòe jîn-sîn-ê kàu chū-iû ê nî ,  hit-sî iû-goân kui tī jîn-kun ;  lūn-kàu i ê sán-gia̍p tio̍h lâu hō͘ i hiah ê kiáⁿ , 18 Jîn-kun m̄-thang chhiúⁿ-toa̍t peh-sìⁿ ê sán-gia̍p ,  lâi kóaⁿ in lī-khui in só͘ sêng-chiap-ê ;  i tio̍h tùi ka-kī ê gia̍p-tiong chiong sán-gia̍p hō͘ i ê kiáⁿ ;  bián-tit Góa ê peh-sìⁿ sì-sòaⁿ ,  ta̍k-lâng lī-khui i só͘ sêng-chiap--ê , 19 I chiū chhōa góa tùi mn̂g-piⁿ ê lō͘ ji̍p-lâi kàu chè-si ǹg pak hiah ê sèng ê pâng-keng ;  khòaⁿ ah ,  āu-bīn sai-sì ū chi̍t só͘-chāi , 20 I chiū kā góa kóng ,  Che sī chè-si chú pó͘-kè-sit-chè kap sio̍k-chōe-chè ,  í-ki̍p pek sò͘-chè ê só͘-chāi ;  bián-tit tòa-kàu gōa-īⁿ ,  hō͘ peh-sìⁿ chiâⁿ-chòe sèng , 21 I koh chhōa góa chhut-khì kàu gōa-īⁿ ,  hō͘ góa keng-kè īⁿ sì ê kak-thâu ;  khòaⁿ ah ,  tī hit ê īⁿ ta̍k ê kak-thâu kok ū chi̍t ê īⁿ , 22 Tī īⁿ ê sì kak-thâu ū īⁿ ,  sì-bīn ū chhiûⁿ ûi-teh ;  ta̍k ê īⁿ ,  tn̂g sì-cha̍p tiú ,  khoah saⁿ-cha̍p ;  sì ê kak-thâu ê īⁿ ,  in ê chhùn-chhioh lóng chi̍t-iūⁿ , 23 Sì ê īⁿ ê chiu-ûi ū khí chi̍t-lia̍t ,  i ê ē-bīn lóng ū chú-mi̍h ê só͘-chāi , 24 I kā góa kóng ,  Chiah-ê chiū-sī chú-mi̍h ê chàu-kha ;  tiān-lāi chiah-ê chòe chhe-ēng--ê tī-chia chú peh-sìⁿ ê chè-sū , 
