1 Iâ-hô-hoa ê chhiú hē tī góa ê sin-chiūⁿ ,  Iâ-hô-hoa ēng I ê sîn chhōa góa chhut-khì ,  hē góa tī soaⁿ-kok-tiong ;  hit ê soaⁿ-kok ū kut-thâu móa-móa , 2 I hō͘ góa tùi kut-thâu ê sì-ûi keng-kè ;  khòaⁿ ah ,  tī soaⁿ-kok ê bīn-chiūⁿ ū kut-thâu chin-chōe ,  khòaⁿ ah ,  in chin ko͘-tâ , 3 I tùi góa kóng ,  Jîn-chú ah ,  chiah ê kut ōe oa̍h bōe? Góa ìn kóng ,  Chú Iâ-hô-hoa ah ,  Lí chai--i , 4 I koh tùi góa kóng ,  Lí tio̍h tùi chiah ê kut soan-thoân ,  lâi kā in kóng ,  Lín ko͘-tâ ê kut ah ,  tio̍h thiaⁿ Iâ-hô-hoa ê ōe , 5 Chú Iâ-hô-hoa kā chiah ê kut án-ni kóng ,  Khòaⁿ ah ,  Góa beh hō͘ oa̍h-khì ji̍p lín ê lāi-bīn ,  lín chiū beh oa̍h , 6 Góa beh hō͘ lín ê téng-bīn ū kun ,  koh hō͘ lín ū bah ,  koh ēng phê kā lín pau ,  ēng oa̍h-khì ji̍p tī lín ,  lín chiū ōe oa̍h ;  lín chiū chai Góa sī Iâ-hô-hoa , 7 Tùi án-ni ,  góa thàn bēng-lēng lâi soan-thoân ;  tng góa teh soan-thoân ê sî ,  ū siaⁿ ,  hut-jiân tōe-tāng ,  chiah ê kut saⁿ liân-ha̍p ,  ta̍k-ki kui i ê pún-ūi , 8 Góa khòaⁿ i ,  khòaⁿ-kìⁿ kut ê téng-bīn ū kun ,  iā ū bah ,  koh ū phê pau tī i ê téng-bīn ;  chóng-sī lāi-bīn bô oa̍h-khì , 9 I chiū tùi góa kóng ,  Lí tio̍h ǹg hong lâi soan-thoân ;  jîn-chú ah ,  tio̍h soan-thoân ,  lâi tùi hong kóng ,  Chú Iâ-hô-hoa án-ni kóng ,  Oa̍h-khì ah ,  tùi hiah ê hong lâi ,  pûn tī chiah ê siū-thâi--ê ,  hō͘ in ōe oa̍h , 10 Tùi án-ni ,  góa chiàu I só͘ bēng-lēng góa--ê lâi soan-thoân ;  oa̍h-khì chiū lâi ,  ji̍p tī in ;  in chiū oa̍h ,  khí--lâi khiā ,  chiâⁿ-chòe ke̍k-tōa ê kun-tūi , 11 I chiū kā góa kóng ,  Jîn-chú ah ,  chiah ê kut chiū-sī Í-sek-lia̍t ê choân-ke ;  khòaⁿ ah ,  in kóng ,  Goán ê kut lóng ko͘-tâ ,  goán ê ǹg-bāng lóng sit-lo̍h ;  goán it-chīn châu-bia̍t , 12 Só͘-í lí tio̍h soan-thoân ,  lâi tùi in kóng ,  Chú Iâ-hô-hoa án-ni kóng ,  Góa ê peh-sìⁿ ah ,  khòaⁿ ah ,  Góa beh khui lín ê bōng ,  hō͘ lín tùi lín ê bōng khí--lâi ,  chhōa lín ji̍p Í-sek-lia̍t tōe , 13 Góa ê peh-sìⁿ ah ,  Góa khui lín ê bōng ,  hō͘ lín tùi lín ê bōng khí--lâi ,  lín chiū chai Góa sī Iâ-hô-hoa , 14 Góa beh chiong Góa ê sîn hē tī lín ê lāi-bīn ,  lín chiū beh oa̍h ;  Góa an-tì lín tī pún só͘-chāi ,  lín chiū chai Góa Iâ-hô-hoa án-ni kóng ,  iā án-ni chiâⁿ ;  che sī Iâ-hô-hoa kóng--ê , 15 Iâ-hô-hoa ê ōe koh lîm-kàu góa kóng , 16 Jîn-chú ah ,  lí tio̍h the̍h chi̍t-tè chhâ-pán ,  tī i ê téng-bīn siá ,  Ūi Iû-tāi kap i ê tâng-phōaⁿ Í-sek-lia̍t cho̍k ;  koh the̍h chi̍t tè chhâ-pán ,  tī i ê téng-bīn siá ,  Ūi-tio̍h Iok-sek ,  Í-hoat-liân ,  kap i ê tâng-phōaⁿ Í-sek-lia̍t choân-ke ê chhâ-pán , 17 Lí tio̍h hō͘ in saⁿ-óa ,  liân chòe chi̍t-tè chhâ-pán ;  chiū tī lí ê chhiú-tiong beh chiâⁿ-chòe chi̍t-tè , 18 Siat-sú lí ê peh-sìⁿ mn̄g lí kóng ,  Lí chòe chit-ê sím-mi̍h ì-sù ,  lí m̄ chí-sī goán mah?19 lí chiū tio̍h tùi in kóng ,  Chú Iâ-hô-hoa án-ni kóng ,  Khòaⁿ ah ,  Góa beh the̍h Í-hoat-liân ê chhiú só͘ kia̍h Iok-sek ê chhâ-pán ,  kap i ê tâng-phōaⁿ Í-sek-lia̍t chiah ê chi-phài ;  Góa beh hē--i óa tī Iû-tāi ê chhâ-pán ,  hō͘ i chiâⁿ-chòe chi̍t-tè ê chhâ-pán ,  chiū i beh chiâⁿ-chòe chi̍t-tè tī Góa ê chhiú , 20 Lí só͘ siá hí nn̄g tè chhâ-pán ,  tio̍h tī in ê ba̍k-chiu-chêng ,  kia̍h tī lí ê chhiú , 21 Lí tio̍h tùi in kóng ,  Chú Iâ-hô-hoa án-ni kóng ,  Khòaⁿ ah ,  Góa beh chhú Í-sek-lia̍t cho̍k tùi in só͘ kàu ê ta̍k-kok chhut--lâi ;  koh tùi sì-ûi chū-chi̍p in ,  chhōa in tò-lâi pún só͘-chāi , 22 Góa beh hō͘ in tī hit ê tōe ,  tī Í-sek-lia̍t ê soaⁿ ,  ha̍p-chòe chi̍t peh-sìⁿ ;  ū chi̍t ê ông chòe in chèng-lâng ê ông ;  in bô koh chòe nn̄g-pêng ê peh-sìⁿ ,  iā bô koh pun-chòe nn̄g-kok , 23 Iā bô koh in-ūi ngó͘-siōng ,  kap khó-ò͘ⁿ ê mi̍h ,  í-ki̍p it-chhè ê chōe-kòa ,  phah lâ-sâm pún-sin ;  Góa beh kiù in chhut in it-chhè khiā-khí ê só͘-chāi ,  chiū-sī in hoān-chōe hia ;  Góa beh chheng-khì in ;  án-ni ,  in beh chòe Góa ê peh-sìⁿ ;  Góa beh chòe in ê Siōng-tè , 24 Góa ê lô͘-po̍k Tāi-pi̍t beh chòe in ê ông ;  in lóng beh kui tī chi̍t ê bo̍k-chiá ;  in beh sūn-thàn Góa ê hoat-tō͘ ,  siú Góa ê lu̍t-lē lâi kiâⁿ , 25 In beh khiā-khí tī Góa siúⁿ-sù Góa ê lô͘-po̍k Ngá-kok ê tōe ;  chiū-sī lín ê lia̍t-chó͘ só͘ khiā-khí--ê ;  in kap in ê kiáⁿ-sun ,  í-ki̍p kiáⁿ-kiáⁿ sun-sun ,  lóng éng-oán khiā-khí tī-hia ,  Góa ê lô͘-po̍k Tāi-pi̍t beh chòe in ê jîn-kun ,  ti̍t-kàu éng-oán , 26 Koh Góa beh kap in li̍p pêng-an ê iok ,  kap in chòe éng-oán ê iok ;  Góa iā beh kiàn-siat in ,  hō͘ in ê lâng-gia̍h ke-thiⁿ ,  koh tī in ê tiong-kan siat-li̍p Góa ê sèng-só͘ ti̍t-kàu éng-oán , 27 Góa khiā-khí ê só͘-chāi beh tī in tiong-kan ;  Góa beh chòe in ê Siōng-tè ,  in beh chòe Góa ê peh-sìⁿ , 28 Góa ê sèng-só͘ tī in tiong-kan ,  ti̍t-kàu éng-oán ;  gōa-pang-lâng chiū beh chai Góa sī Iâ-hô-hoa ,  hō͘ Í-sek-lia̍t chiâⁿ-chòe sèng-ê , 
