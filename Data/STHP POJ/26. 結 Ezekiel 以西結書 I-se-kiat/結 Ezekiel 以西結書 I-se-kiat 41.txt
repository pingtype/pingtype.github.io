1 I koh chhōa góa kàu tiān hia ,  niû hiah ê thiāu ;  chit-bīn khoah la̍k-tiú ,  hit-bīn khoah la̍k-tiú ;  khoah oe̍h kap pò͘-pîⁿ saⁿ-tâng , 2 Mn̂g-kháu khoah cha̍p tiú ;  mn̂g ê siang-pêng-piⁿ ,  chit-pêng gō͘ tiú ,  hit-pêng gō͘ tiú ,  i niû i ê tn̂g sì-cha̍p tiú ,  khoah jī-cha̍p tiú , 3 I kàu lāi-bīn ,  niû mn̂g-kháu ê thiāu ,  nn̄g tiú ;  mn̂g-kháu la̍k-tiú ,  mn̂g-kháu ê khoah chhit tiú , 4 I niû i ê tn̂g jī-cha̍p tiú ,  khoah jī-cha̍p tiú ,  tī tiān ê chêng-bīn ;  i tùi góa kóng ,  Che sī chì-sèng-só͘ , 5 I niû chhù ê chhiûⁿ la̍k tiú ,  chhù sì-chiu-ûi ê piⁿ-pâng ,  kok khoah sì tiú , 6 Piⁿ-pâng ū saⁿ-chàn ,  chit-chàn tha̍h tī hit-chàn ê téng-bīn ,  ta̍k-chàn ū saⁿ-cha̍p keng ;  chit ê chhù lēng-gōa ū chi̍t phìⁿ chhiûⁿ ,  chòe sì-ûi piⁿ-pâng ê lō͘-ēng ,  hō͘ i ê îⁿ-á thang khòa tī-hia ,  bián-tit khòa tī chhù ê chhiûⁿ , 7 Chiah ê sì-ûi ê piⁿ-pâng ,  ná-koâiⁿ ná-khoah ;  in-ūi chhù ê ûi tī chhù ê sì-bīn ná-koâiⁿ ,  só͘-í chhù ê khoah ti̍t-ti̍t kàu téng-bīn ;  tùi ē-chàn kàu téng-chàn ,  tio̍h tùi tiong-chàn chiūⁿ--khì , 8 Góa koh khòaⁿ-kìⁿ chhù ê sì-ûi ū koâiⁿ ê gîm ;  piⁿ-pâng ê tōe-ki ,  koâiⁿ chiok-chiok chi̍t ko-chhioh ,  chiū-sī la̍k tōa-tiú , 9 Piⁿ-pâng gōa-bīn ê chhiûⁿ ,  kāu gō͘ tiú ;  só͘ chhun ê tōe chiū-sī chhù ê piⁿ-pâng ê só͘-chāi , 10 Sì-bīn ûi chhù hiah ê pâng-keng ,  saⁿ-lī jī-cha̍p tiú ê khoah , 11 Piⁿ-pâng ê mn̂g lóng ǹg só͘ chhun ê tōe ;  chi̍t ê mn̂g ǹg-pak ,  chi̍t ê mn̂g ǹg-lâm ;  sì-ûi só͘ chhun ê tōe ,  lóng khoah gō͘ tiú , 12 Tī sai-pêng lēng-gōa keh-khui ê tōe thâu-chêng ê chhù-the̍h khoah chhit-cha̍p tiú ;  i ê chhiûⁿ sì-ûi kāu gō͘ tiú ;  tn̂g káu-cha̍p tiú , 13 Án-ni ,  i niû chhù ,  tn̂g chi̍t-pah tiú ;  iā niû keh-khui ê só͘-chāi ,  kap só͘ khí-chō--ê ,  kap i ê chhiûⁿ ,  kiōng tn̂g chi̍t-pah tiú , 14 Chhù ê chêng-bīn ,  kap ǹg-tang keh-khui ê tōe ,  khoah chi̍t-pah-tiú , 15 I niû āu-bīn keh-khui ê tōe thâu-chêng ê chhù-the̍h ,  í-ki̍p chit-pêng hit-pêng lâu ê lông ,  tn̂g chi̍t-pah tiú ;  koh niû lāi-tiān ,  kap īⁿ ê lông , 16 I ê hō͘-tēng ,  i ê koaiⁿ-ba̍t ê thang-á ,  i ê sì-ûi saⁿ-chàn ê lâu ê lông ;  tī hō͘-tēng ê tùi-bīn ,  sì-ûi ê chhiûⁿ lóng áⁿ chhâ-pán ;  tùi thô͘-kha kàu thang-á ,  (thang-á lóng ū jia-khàm) , 17 ti̍t-kàu mn̂g ê téng-bīn ,  chiū-sī kàu lāi-bīn ê chhù kap gōa-bīn ,  lāi-gōa sì-ûi ê chhiûⁿ-piah ,  lóng chiàu chhùn-chhioh , 18 Ū khek ki-lō͘-peng kap chang-chhiū ,  nn̄g ê ki-lō͘-peng ê tiong-kan ū chi̍t-châng ê chang-chhiū ;  ki-lō͘-peng ta̍k-ê ū nn̄g ê bīn ; 19 chit-pêng ū lâng ê bīn ,  ǹg chang-chhiū ,  hit-pêng ū sai ê bīn ,  ǹg chang-chhiū ;  chhù-lāi sì-ûi lóng sī án-ni , 20 Tùi thô͘-kha kàu mn̂g-téng ,  lóng ū khek ki-lō͘-peng kap chang-chhiū ;  tiān ê chhiûⁿ lóng sī án-ni , 21 Tiān ê mn̂g-khiā sī sù-hong--ê ;  chì-sèng-só͘ ê chêng-bīn ,  khoán-sit chhin-chhiūⁿ tiān ê khoán-sit , 22 Tôaⁿ sī chhâ-chòe--ê ,  koâiⁿ saⁿ tiú ,  tn̂g nn̄g tiú ,  i ê kak ,  i ê chō ,  kap i ê sì-piⁿ lóng sī chhâ-chòe--ê ;  i tùi góa kóng ,  Che sī Iâ-hô-hoa bīn-chêng ê toh , 23 Tiān kap chì-sèng-só͘ ū nn̄g ê mn̂g , 24 Ta̍k ê mn̂g ū nn̄g-sìⁿ ,  chit ê nn̄g-sìⁿ sī ōe áu-tit--ê ;  chit ê mn̂g nn̄g-sìⁿ ,  hit ê mn̂g iā nn̄g-sìⁿ , 25 Tiān ê mn̂g-téng ū khek ki-lō͘-peng kap chang-chhiū ,  kap khek tī chhiûⁿ-téng--ê chi̍t-iūⁿ ;  tī gōa-bīn lông ê thâu-chêng ū kāu ê chhâ-pán , 26 Lông ê piⁿ-thâu ,  chit-pêng hit-pêng ,  lóng ū koaiⁿ-ba̍t ê thang-á kap chang-chhiū ;  chhù ê piⁿ-pâng ,  kap kāu ê chhâ-pán ,  lóng sī án-ni , 
