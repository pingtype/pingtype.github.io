1 Iâ-hô-hoa ê ōe lîm-kàu góa kóng , 2 Jîn-chú ah ,  lí tio̍h soan-thoân kóng ,  Chú Iâ-hô-hoa án-ni kóng ,  Chhám ah chit-ji̍t ,  lín tio̍h thî-khàu , 3 In-ūi ji̍t kūn--lah ,  chiū-sī Iâ-hô-hoa ê ji̍t kūn--la̍h ,  chiū-sī ba̍t-hûn ê ji̍t ,  beh chòe lia̍t-kok ê sî-kî , 4 Beh ū to-kiàm lîm-kàu Ai-ki̍p ,  tī Ai-ki̍p siū-thâi ê lâng tó--lo̍h-khì ê sî ,  Kó͘-si̍t lâng chiū ū thòng-khó͘ ;  in beh lia̍h i ê chèng-lâng ,  thiah-húi i ê tōe-ki , 5 Kó͘-si̍t ,  Hut ,  Lō͘-tek ,  chham-chhap ê peh-sìⁿ ,  kap Kó͘-pa ,  í-ki̍p tông-bêng ê kok ê peh-sìⁿ ,  lóng beh kap in saⁿ-kap tó tī to-ē , 6 Iâ-hô-hoa án-ni kóng ,  Hû-chō͘ Ai-ki̍p--ê ia̍h beh tó ;  i sè-le̍k ê kiau-ngō͘ beh kàng-kē ;  tùi Sek-hut-nî ê thah khí ,  in lóng beh tī-hia tó tī to-ē ;  che sī Chú Iâ-hô-hoa kóng--ê , 7 In beh tī léng-chēng ê tōe ê tiong-kan ,  lâi chòe léng-chēng ;  i chiah ê siâⁿ ia̍h beh lia̍t tī chiah ê hong-hòe ê siâⁿ ê tiong-kan , 8 Tng Góa pàng-hé tī Ai-ki̍p ,  kìⁿ-nā pang-chān i--ê ,  lóng siū bia̍t-bô ;  hit-sî ,  in chiū chai Góa sī Iâ-hô-hoa , 9 Kàu hit-ji̍t beh ū sù-chiá tùi Góa ê bīn-chêng tah-chûn chhut-khì ;  hō͘ an-jiân khiā-khí ê Kó͘-si̍t lâng kiaⁿ-hiâⁿ ;  beh ū thòng-khó͘ lîm-kàu in ,  chhin-chhiūⁿ Ai-ki̍p ê ji̍t chi̍t-iūⁿ ;  khòaⁿ ah ,  tāi-chì lâi--lah , 10 Chú Iâ-hô-hoa án-ni kóng ,  Góa beh ēng Pa-pí-lûn ông Nî-pò͘-kah-nî-sat ê chhiú ,  bia̍t Ai-ki̍p ê chèng-lâng , 11 I kap tè i ê lâng ,  chiū-sī lia̍t-kok-tiong kiông-pō-ê ,  beh lâi húi-bia̍t chit ê tōe ;  in beh pu̍ih-to kong-kek Ai-ki̍p ,  hō͘ piàn-tōe ū siū-thâi ê lâng , 12 Góa beh hō͘ hiah ê kang-hô ta ,  ia̍h beh ēng hit ê tōe bōe hō͘ pháiⁿ-lâng ê chhiú ;  Góa beh ēng gōa-pang ê chhiú hō͘ hit ê tōe kap kî-tiong só͘ ū--ê ,  pìⁿ-chòe léng-chēng ;  che sī Góa Iâ-hô-hoa kóng--ê , 13 Chú Iâ-hô-hoa án-ni kóng ,  Góa beh húi-bia̍t hiah ê ngó͘-siōng ,  tùi Lô-hut tû-bia̍t sîn-pu̍t ;  tek-khak bô koh ū kun-ông tùi Ai-ki̍p tōe chhut ;  Góa beh kàng-lo̍h kiaⁿ-hiâⁿ tī Ai-ki̍p tōe , 14 Góa beh hō͘ Pa-thek-lô léng-chēng ;  pàng-hé tī Só-an ê tiong-kan ;  kiâⁿ sím-phòaⁿ ê sū tī Lô ê tōe-hng , 15 Góa beh piàⁿ-chhut Góa ê tōa siū-khì tī Sìn ,  chiū-sī Ai-ki̍p ê ōe-só͘ ;  ia̍h beh bia̍t Lô ê chèng-lâng , 16 Góa beh pàng-hé tī Ai-ki̍p ,  Sìn beh tú-tio̍h tōa thòng-khó͘ ;  Lô beh tú-tio̍h kong-phòa ,  Lô-hut tng-thâu pe̍h-ji̍t tú-tio̍h tùi-te̍k , 17 A-bûn kap Pí-pek-si̍t ê siàu-liân lâng ,  beh tó tī to-ē ;  in beh hō͘ lâng lia̍h-khì , 18 Góa tī Tap-pí-le̍k at-chi̍h Ai-ki̍p chiah ê taⁿ ,  hō͘ i in-ūi sè-le̍k ê kiau-ngō͘ ,  soah tī i ê tiong-kan ;  hit-sî tī-hia ji̍t o͘-àm ;  lūn-kàu chit ê siâⁿ ,  beh ū ba̍t-hûn jia-khàm ;  i tiong-kan ê cha-bó͘-kiáⁿ beh hō͘ lâng lia̍h--khì , 19 Góa beh án-ni sím-phòaⁿ Ai-ki̍p ;  in chiū chai Góa sī Iâ-hô-hoa , 20 Cha̍p-it-nî ,  chiaⁿ-ge̍h chhoe-chhit ,  Iâ-hô-hoa ê ōe lîm-kàu góa kóng , 21 Jîn-chú ah ,  Góa í-keng at-chi̍h Ai-ki̍p ông Hoat-ló ê chhiú-kut ;  bô pau i ê siong ,  bô kô͘-io̍h ,  bô chat pò͘-liâu ,  thang hō͘ i ū la̍t kia̍h-to , 22 Só͘-í Chú Iâ-hô-hoa án-ni kóng ,  Khòaⁿ ah ,  Góa kap Ai-ki̍p ông Hoat-ló chòe tùi-te̍k ,  beh chiong i nn̄g ki chhiú-kut ,  ióng--ê ,  siū at-chi̍h--ê ,  beh chòe chi̍t-ē at-chi̍h ;  hō͘ to tùi i ê chhiú ka-la̍uh , 23 Góa beh chiong Ai-ki̍p lâng hun-sòaⁿ tī lia̍t-kok ,  sì-sòaⁿ tī lia̍t-pang , 24 Góa beh hō͘ Pa-pí-lûn ông ê chhiú-kut ū la̍t ,  chiong Góa ê to kau tī i ê chhiú ;  Góa beh at-chi̍h Hoat-ló ê chhiú-kut ,  i beh tī i ê bīn-chêng hiⁿ-hiⁿ-chhan ,  chhin-chhiūⁿ siū sí-siong ê lâng hiⁿ-hiⁿ-chhan , 25 Góa beh hû Pa-pí-lûn ông ê chhiú-kut ;  Hoat-ló ê chhiú-kut beh sê-lo̍h-khì ;  Góa chiong Góa ê to kau tī Pa-pí-lûn ông ê chhiú ;  i beh chhun-chhut hit ki to tī Ai-ki̍p tōe ;  hit-sî in chiū chai Góa sī Iâ-hô-hoa , 26 Góa beh chiong Ai-ki̍p lâng hun-sòaⁿ tī lia̍t-kok ,  sì-sòaⁿ tī lia̍t-pang ;  in chiū chai Góa sī Iâ-hô-hoa , 
