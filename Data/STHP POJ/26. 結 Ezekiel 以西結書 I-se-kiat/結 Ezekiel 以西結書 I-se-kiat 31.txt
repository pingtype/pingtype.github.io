1 Cha̍p-it--nî ,  saⁿ-ge̍h chhoe-it ,  Iâ-hô-hoa ê ōe lîm-kàu góa kóng:2 Jîn-chú ah ,  lí tio̍h tùi Ai-ki̍p ông Hoat-ló ,  í-ki̍p i ê chèng-lâng kóng ,  Lí hiah tōa-tè ,  sī chhin-chhiūⁿ chī-chūi?3 Khòaⁿ ah ,  A-su̍t bat chòe Lī-pa-lùn ê pek-hiuⁿ-chhiū ,  ki-oāiⁿ chin súi ,  ìm-ńg chhin-chhiūⁿ chhiū-nâ ,  chhiū-sin koâiⁿ-tōa ,  ki-bé chhun ji̍p hûn-tiong , 4 Hiah ê chúi iúⁿ i tōa-châng ,  chhim-ian hō͘ i hoat chin-koâiⁿ ,  i hiah ê kang-hô se̍h-lâu tī chai-chèng i ê só͘-chāi ;  thiah-chhe ê chúi ,  lâu kàu chhân-hn̂g ê chhiū-ba̍k , 5 Só͘-í i koâiⁿ-tōa pôaⁿ-kè chhân--nih ê chèng-chhiū ;  i ê ki chin-ām ;  i ê oāiⁿ chin-tn̂g ;  in-ūi tī i hoat-siⁿ ê sî ū chúi chōe-chōe , 6 Khong-tiong ê pe-chiáu ,  lóng tī ki-téng choh-siū ;  chhân-iá ê cháu-siù lóng tī ki-ē siⁿ-kiáⁿ ;  chōe-chōe tōa-kok lóng tiàm tī i ê ìm-ē , 7 Chhiū tōa ,  ki tn̂g ,  chiâⁿ-chòe chin súi ;  in-ūi kun soan tī tōa chúi-piⁿ , 8 Siōng-tè hn̂g-lāi ê pek-hiuⁿ-chhiū jia i bōe-tio̍h ;  chhêng-chhiū put-ki̍p i ê ki ,  png-chhiū put-ki̍p i ê oāiⁿ ,  Siōng-tè hn̂g-lāi chiah ê chhiū lóng bōe pí-tit i ê súi , 9 Góa hō͘ i ê ki-oāiⁿ bō͘-sēng ,  chiâⁿ-chòe súi ;  tì-kàu Siōng-tè hn̂g-lāi Ai-tiân it-chhè ê chhiū ,  lóng oàn-tò͘ i , 10 Só͘-í Chú Iâ-hô-hoa án-ni kóng ,  In-ūi lí koâiⁿ-tōa ,  ki-bé chhun ji̍p hûn-tiong ,  i ê sim in-ūi i ê koâiⁿ-tōa lâi chū-ko , 11 án-ni ,  Góa beh chiong i kau tī lia̍t-kok tiong ū tōa sè-le̍k--ê ;  i tek-khak beh pān--i ,  in-ūi i ê chōe-ok ,  Góa kóaⁿ-tio̍k i , 12 Gōa-pang-lâng ,  chiū-sī lia̍t-pang-tiong kiông-pō--ê ,  chiong i chhò-tn̄g ,  hiat-ka̍k ,  i ê oāiⁿ ka-la̍uh tī soaⁿ--nih kap it-chhè ê soaⁿ-kok-tiong ;  i ê ki chi̍h tī hit só͘-chāi ê hô-piⁿ ;  tōe-chiūⁿ ê chèng peh-sìⁿ í-keng lo̍h-khì ,  lī-khui i ê ìm-ńg , 13 Khong-tiong ê pe-chiáu ,  lóng beh hioh tī chit ê soe-pāi ê chhiū-téng ;  chhân-iá ê cháu-siù lóng beh tòa tī i ê chhiū-ki ; 14 thang hō͘ chúi-piⁿ chiah ê chhiū ,  bô in-ūi koâiⁿ tōa lâi chū-ko ;  ia̍h bô chiong ki-bé chhun-ji̍p hûn-tiong ;  koh hiah ê tit-tio̍h chúi lūn-te̍k ū sè-le̍k ê ,  ia̍h bōe tit-tio̍h koâiⁿ-tōa lâi khiā--khí-lâi ;  in-ūi in tī sè-kan lâng ê tiong-kan ,  kap lo̍h im-kan ê lâng ,  lóng kau hō͘ sí-bô ,  kàu chhim-chhim ê tōe-ē , 15 Chú Iâ-hô-hoa án-ni kóng ,  I lo̍h im-kan ê hit-ji̍t ,  Góa hō͘ lâng pi-ai ;  Góa ūi-tio̍h i jia-khàm chhim-ian ,  iok-sok kang-hô ,  hō͘ tōa-chúi thêng-lâu ;  Góa ia̍h hō͘ Lī-pa-lùn ūi-tio̍h i chhiⁿ-chhám ;  chhân-iá chiah ê chhiū lóng in-ūi i hūn-khì , 16 Góa chiong i hiat-lo̍h im-kan ,  kap lo̍h-khiⁿ ê lâng saⁿ-kap lo̍h--khì ;  hit-sî lia̍t-kok thiaⁿ-kìⁿ i tūi-lo̍h ê siaⁿ ,  chiū lóng tín-tāng ;  Ai-tiân it-chhè ê chhiū ,  Lī-pa-lùn tit-tio̍h chúi lūn-te̍k ,  tē-it hó tē-it súi ê ,  lóng tī tōe-ē chhim ê só͘-chāi ,  siū an-ùi , 17 In ia̍h kap i saⁿ-kap lo̍h im-kan ,  kàu siū to thâi ê lâng hia ;  in bat chòe i ê chhiú-kut ,  tī lia̍t-kok-tiong khiā-khí i ê ìm-ńg-ē , 18 Tī chiah-ê êng-kng koâiⁿ-tōa ,  tī Ai-tiân chiah ê chhiū-tiong ,  lí chhin-chhiūⁿ chī-chūi? chóng-sī lí beh kap Ai-tiân chiah ê chhiū saⁿ-kap lo̍h-khì tōe-ē chhim ê só͘-chāi ;  lí beh kap siū to thâi ê lâng ,  tó tī bô siū kat-lé ê lâng ê tiong-kan ,  Che chiū-sī Hoat-ló kap i ê chèng peh-sìⁿ ;  che sī Chú Iâ-hô-hoa kóng--ê , 
