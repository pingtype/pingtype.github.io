1 Tē la̍k-nî la̍k-ge̍h chhoe-gō͘ ,  góa chē tī góa ê chhù-lāi ,  Iû-tāi chiah ê tióng-ló chē tī góa ê bīn-chêng ;  tī-hia Chú Iâ-hô-hoa ê chhiú kàu tī góa ê sin-chiūⁿ , 2 Góa koan-khòaⁿ ,  khòaⁿ-kìⁿ ū hêng-siōng chhin-chhiūⁿ hé ê khoán-sit ;  tùi i ê io í-ē ê khoán-sit ū hé ,  tùi i ê io í-chiūⁿ ê kng-kng ê khoán-sit ,  chhin-chhiūⁿ hó͘-phek ê sek-tì , 3 I chhun chhut chhin-chhiūⁿ chi̍t ki chhiú ê khoán ,  khiú-tiâu góa chi̍t-kó͘ ê thâu-mn̂g ;  sîn chiū chiong góa kú-khí kàu thiⁿ kap tōe ê tiong-kan ,  tī Siōng-tè ê īⁿ-siōng-tiong tòa góa kàu Iâ-lō͘-sat-léng ,  ǹg pak lāi-īⁿ ê mn̂g-kháu ;  tī-hia ū tò͘-khī ê ngó͘-siōng ê chō-ūi ,  chiū-sī kek-tōng tò͘-khī-ê , 4 Khòaⁿ ah ,  tī-hia ū Í-sek-lia̍t Siōng-tè ê êng-kng ,  khoán-sit kap góa tī pîⁿ-iûⁿ só͘ khòaⁿ-kìⁿ--ê chi̍t-iūⁿ , 5 I tùi góa kóng ,  Jîn-chú ah ,  lí kia̍h-ba̍k ǹg pak-hng ê lō͘ koan-khòaⁿ ;  góa chiū kia̍h-ba̍k ǹg pak-hng ê lō͘ koan-khòaⁿ ;  khòaⁿ ah ,  tī chè-tôaⁿ mn̂g ê pak--sì ,  tī mn̂g-kháu ū chi̍t-ê kek-tōng tò͘-khī ê ngó͘-siōng , 6 I koh tùi góa kóng ,  Jîn-chú ah ,  lí khòaⁿ-kìⁿ in só͘ chòe--ê mah? chiū-sī Í-sek-lia̍t ke tī-chia só͘ kiâⁿ tōa khó-ò͘ⁿ ê sū ,  hō͘ Góa lī-khui Góa ê sèng-só͘ hn̄g-hn̄g? chóng-sī lí beh koh khòaⁿ ,  iáu ū koh-khah tōa khó-ò͘ⁿ ê sū , 7 I chhōa góa kàu īⁿ ê mn̂g ;  góa koan-khòaⁿ ,  khòaⁿ-kìⁿ chhiûⁿ-piah ū chi̍t-khang , 8 I tùi góa kóng ,  Jîn-chú ah ,  lí tio̍h iah chhiûⁿ ;  góa chi̍t-ē iah chhiûⁿ ,  khòaⁿ-kìⁿ ū chi̍t ê mn̂g , 9 I kā góa kóng ,  Lí ji̍p-khì ,  khòaⁿ in tī chí lāi-bīn só͘ kiâⁿ khó-ò͘ⁿ ê pháiⁿ-tāi , 10 Góa chiū ji̍p-khì khòaⁿ ;  khòaⁿ ah ,  tī sì-bīn ê chhiûⁿ-piah ,  ūi ta̍k-hō ōe sô ê mi̍h ,  kap khó-ò͘ⁿ ê cháu-siù ,  kap Í-sek-lia̍t ke it-chhè ê ngó͘-siōng , 11 Tī chiah ê siōng ê bīn-chêng ,  ū Í-sek-lia̍t ke chhit-cha̍p ê tióng-ló khiā-teh ,  Sa-hoan ê kiáⁿ Ngá-sat-nî-a iā khiā tī in tiong-kan ;  ta̍k-lâng chhiú the̍h hiuⁿ-lô͘ ,  hiuⁿ-ian ê phang-bī chhèng chiūⁿ-koâiⁿ , 12 I tùi góa kóng ,  Jîn-chú ah ,  Í-sek-lia̍t ke ê tióng-ló ,  tī àm-tiong ,  tī in ta̍k-lâng ūi-siōng ê pâng-á-lāi só͘ kiâⁿ--ê ,  lí khòaⁿ-kìⁿ bô? in-ūi in kóng ,  Iâ-hô-hoa bô khòaⁿ-kìⁿ goán ,  Iâ-hô-hoa í-keng lī-khui chit ê tōe , 13 I koh tùi góa kóng ,  Lí beh koh khòaⁿ-kìⁿ in só͘ kiâⁿ ,  iáu ū koh-khah tōa khó-ò͘ⁿ ê sū , 14 I chhōa góa kàu Iâ-hô-hoa ê chhù ,  ǹg pak ê mn̂g-kháu ;  khòaⁿ ah ,  tī-hia ū hū-lú chē--teh ,  ūi-tio̍h Tah-bô͘-su thî-khàu , 15 I tùi góa kóng ,  Jîn-chú ah ,  lí khòaⁿ-kìⁿ bô? lí iáu beh khòaⁿ-kìⁿ pí che koh-khah khó-ò͘ⁿ ê sū , 16 I koh chhōa góa kàu Iâ-hô-hoa chhù ê lāi-īⁿ ;  khòaⁿ ah ,  tī Iâ-hô-hoa ê tiān-mn̂g ,  léng-lông kap chè-tôaⁿ ê tiong-kan ,  iok-lio̍k ū jī-cha̍p-gō͘ lâng ,  ka-chiah ǹg Iâ-hô-hoa ê tiān ,  bīn ǹg-tang ;  in iā ǹg-tang pài ji̍t-thâu , 17 I tùi góa kóng ,  Jîn-chú ah ,  lí ū khòaⁿ-kìⁿ bô? Iû-tāi ke tī-chia kiâⁿ chit ê khó-ò͘ⁿ ê sū ,  iáu sǹg-chòe sió-khóa mah? in tī chit ê só͘-chāi piàn-kiâⁿ kiông-pō ,  chài-saⁿ kek Góa ê siū-khì ;  khòaⁿ ah ,  in kia̍h chhiū-ki hē tī i ê phīⁿ-chêng , 18 In-ūi án-ni ,  Góa ia̍h beh kiâⁿ Góa ê tōa siū-khì ;  Góa ê ba̍k-chiu bô beh thiàⁿ-sioh in ,  Góa iā bô beh khó-lîn in ;  in sui-jiân ǹg Góa ê hī-khang-tiong tōa-siaⁿ kiû-kiò ,  Góa iû-goân m̄-thiaⁿ , 
