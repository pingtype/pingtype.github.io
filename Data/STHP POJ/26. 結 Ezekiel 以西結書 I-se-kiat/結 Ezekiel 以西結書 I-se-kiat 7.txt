1 Iâ-hô-hoa ê ōe koh lîm-kàu góa kóng , 2 Jîn-chú ah ,  Chú Iâ-hô-hoa tùi Í-sek-lia̍t tōe án-ni kóng ,  Kiat-kio̍k kàu lah! chit ê tōe ê sì-kéng ,  kiat-kio̍k kàu lah , 3 Taⁿ lí ê kiat-kio̍k í-keng kàu lah ,  Góa beh hō͘ Góa ê siū-khì kàu tī lí ,  ia̍h beh chiàu lí ê só͘-kiâⁿ sím-phòaⁿ lí ;  chiàu lí it-chhè khó-ò͘ⁿ ê sū pò-èng lí ; 4 Góa ê ba̍k-chiu bô beh pó-sioh lí ,  Góa ia̍h bô beh khó-lîn lí ;  sī beh chiàu lí ê só͘-kiâⁿ pò-èng lí ,  lí khó-ò͘ⁿ ê sū beh kui tī lí tiong-kan ;  lín chiū chai Góa sī Iâ-hô-hoa , 5 Chú Iâ-hô-hoa án-ni kóng: Ū chai-ē ,  hui-siông ê chai-ē ;  khòaⁿ ah ,  beh kàu lah , 6 Kiat-kio̍k kàu lah ,  kiat-kio̍k kàu lah ,  khí-lâi kong-kek lí ;  khòaⁿ ah ,  kàu lah , 7 Kéng-lāi khiā-khí ê peh-sìⁿ ah ,  só͘ tiāⁿ-tio̍h ê chai-ē beh lîm-kàu lí ;  sî-kî kàu lah ,  ji̍t-chí kūn lah ,  chiū-sī hōa-hōa-jióng ,  m̄-sī soaⁿ-téng hoaⁿ-hí ê siaⁿ ê ji̍t , 8 Góa beh kín-kín piàⁿ-chhut Góa ê tōa siū-khì tī lí ;  koh it-chīn chiâⁿ Góa ê siū-khì tī lí ,  chiàu lí ê só͘-kiâⁿ sím-phòaⁿ lí ,  chiàu lí it-chhè khó-ò͘ⁿ ê sū pò-èng lí , 9 Góa ê ba̍k-chiu bô beh pó-sioh lí ,  Góa ia̍h bô beh khó-lîn lí ,  beh chiàu lí ê só͘ kiâⁿ pò-èng lí ,  lí khó-ò͘ⁿ ê sū beh kui tī lí tiong-kan ;  lín chiū chai phah-lín--ê sī Góa Iâ-hô-hoa , 10 Khòaⁿ ah ,  khòaⁿ ah ,  ji̍t-chí í-keng kàu lah ;  só͘ tiāⁿ-tio̍h ê chai-ē í-keng hoat-chhut ;  koáiⁿ-á í-keng khui-hoe ,  kiau-ngō͘ í-keng puh-gê , 11 Kiông-pō heng-khí ,  chiâⁿ-chòe hêng-hoa̍t pháiⁿ ê koáiⁿ-á ;  in bô--khì ,  in chèng-lâng ia̍h bô--khì ,  in ê châi-pó iā bô--khì ;  in tiong-kan bô lâng tit-tio̍h chun-kùi , 12 Sî-kî kàu lah ,  ji̍t-chí kūn lah ;  bóe ê lâng bo̍h-tit hoaⁿ-hí ,  bōe ê lâng bo̍h-tit hoân-ló ;  in-ūi tōa siū-khì í-keng kàu tī in chèng-lâng , 13 Bōe--ê in sui-jiân iáu oa̍h--teh ,  iā bōe tò-tńg kàu i só͘ bōe--ê ;  in-ūi chit ê īⁿ-siōng koan-hē in chèng-lâng ,  lóng bōe tò-tńg-lâi ;  ia̍h bô lâng ōe tùi i ê pháiⁿ só͘-kiâⁿ lâi kian-kò͘ i ê oa̍h-miā , 14 In í-keng pûn sàu-kak ,  pī-pān chiâu-pī ;  chóng-sī bô lâng chhut-khì kau-chiàn ;  in-ūi Góa ê tōa siū-khì lîm-kàu in chèng-lâng , 15 Tī gōa-bīn ū to-kiàm ,  tī lāi-bīn ū un-e̍k ,  ū ki-hng ;  tī chhân-iá--ê beh tùi to-kiàm lâi sí ,  tī siâⁿ-lāi--ê ,  ki-hng kap un-e̍k beh thun-bia̍t--i , 16 Kî-tiong thoat-lī--ê beh thoat-lī ;  ta̍k-lâng in-ūi i ê chōe-kòa ,  tī soaⁿ--nih chhut pi-ai ê siaⁿ ,  chhin-chhiūⁿ soaⁿ-kok-tiong ê ka-chui , 17 Chhiú lóng sng ,  kha-thâu-u nńg chhin-chhiūⁿ chúi , 18 Beh ēng môa-pò͘ hâ-io ,  kiaⁿ-hiâⁿ beh jia-khàm i ,  ta̍k-lâng bīn kiàn-siàu ,  thâu-khak bô pòaⁿ-ki mn̂g , 19 In beh hiat in ê gûn tī ke-lō͘ ,  khòaⁿ kim chhin-chhiūⁿ ù-òe ê mi̍h ;  tng Iâ-hô-hoa siū-khì ê ji̍t ,  in ê kim-gûn bōe-ōe kiù in ,  bōe-ōe hō͘ in ê sim ti-chiok ,  ia̍h bōe-ōe hō͘ in ê pak-tó͘ pá ;  in-ūi che ū pòaⁿ-tó in tī chōe-ok tiong , 20 Lūn-kàu i chng-thāⁿ ê súi ,  sī I hō͘ i tit-tio̍h ui-hong ;  in chiū ēng--i lâi chng thang oàn-hūn ê mi̍h ,  thang iàm-chiān ê ngó͘-siōng ;  só͘-í Góa hō͘ in khòaⁿ chhin-chhiūⁿ ù-òe ê mi̍h , 21 Góa beh chiong i kau tī gōa-pang lâng ê chhiú ,  chòe i só͘ chhiúⁿ ê mi̍h ;  kau-hù tōe-chiūⁿ ê pháiⁿ-lâng ,  chòe chha̍t-chng ;  in ia̍h beh phah lâ-sâm i , 22 Góa beh oa̍t-tńg Góa ê bīn bô khòaⁿ--in ;  in beh phah lâ-sâm Góa ki-bi̍t ê só͘-chāi ;  kiông-béng ê chha̍t iā beh ji̍p-khì phah lâ-sâm , 23 Tio̍h chō thih-liān ,  in-ūi chit só͘-chāi móa-móa lâu-huih ê chōe ,  siâⁿ-lāi chhiong-móa kiông-pō ê sū , 24 Góa beh hō͘ gōa-pang tē-it pháiⁿ--ê lâi pà-chiàm in ê chhù-the̍h ;  Góa beh hō͘ kiông-pō ê lâng ê kiau-ngō͘ soah ;  in ê sèng-só͘ phah lâ-sâm , 25 Húi-bia̍t kūn lah ;  in beh kiû pêng-an ,  ia̍h bōe tit-tio̍h , 26 Beh ū chai-ē ke-thiⁿ chai-ē ,  hong-siaⁿ sòa-chiap hong-siaⁿ ;  in beh tùi sian-ti kiû īⁿ-siōng ;  chóng-sī chè-si ê lu̍t-hoat ,  tióng-ló ê kè-e̍k ,  lóng beh toān-choa̍t , 27 Kok-ông beh pi-ai ,  ông-chhin beh léng-chēng ,  peh-sìⁿ ê chhiú ngia̍uh-ngia̍uh-chhoah ,  Góa beh chiàu in ê só͘-kiâⁿ khoán-thāi in ,  chiàu in eng-kai siū ê sím-phòaⁿ ,  lâi sím-phòaⁿ in ;  in chiū chai Góa sī Iâ-hô-hoa , 
