1 I ǹg góa ê hī-khang-tiong ,  tōa-siaⁿ kiò kóng ,  Tio̍h kiò hiah ê koán chit ê siâⁿ ê lâng lâi ,  ta̍k-lâng ê chhiú tio̍h kia̍h bia̍t sìⁿ-miā ê ke-si , 2 Hut-jiân ū la̍k ê lâng tùi ǹg-pak téng ê mn̂g hit tiâu lō͘ lâi ,  ta̍k-lâng chhiú kia̍h thâi-lâng ê ke-si ;  lāi-tiong ū chi̍t-lâng chhēng iù-tōe-saⁿ ,  io--nih kùi ba̍k-ô͘ ;  in ji̍p-khì ,  khiā tī tâng-tôaⁿ ê piⁿ-thâu , 3 Í-sek-lia̍t Siōng-tè ê êng-kng ,  pún tī ki-lō͘-peng ê téng-bīn ;  taⁿ tùi hia chiūⁿ--khì ,  sóa kàu tiān ê hō͘-tēng ,  I kiò hit ê chhēng iù-tōe-saⁿ ,  io--nih kùi ba̍k-ô͘ ê lâng lâi , 4 Iâ-hô-hoa tùi i kóng ,  Piàn-kiâⁿ tī siâⁿ-lāi ,  chiū-sī piàn-kiâⁿ Iâ-lō͘-sat-léng ê tiong-kan ;  kìⁿ-nā ūi-tio̍h siâⁿ-lāi só͘ kiâⁿ it-chhè khó-ò͘ⁿ ê sū ,  lâi thó͘-khùi pûn-hāiⁿ ê lâng ,  chiū chòe kì-hō tī i ê thâu-hia̍h , 5 Góa ê hī-khang-tiong thiaⁿ-kìⁿ I tùi kî-û ê lâng kóng ,  Tio̍h tè i piàn-kiâⁿ thong-siâⁿ ,  lâi thâi-sí lâng ;  lín ê ba̍k-chiu bo̍h-tit thiàⁿ-sioh ,  lín ia̍h bo̍h-tit khó-lîn in , 6 Tio̍h it-chīn thâi-sí lāu-lâng ,  siàu-liân lâng ,  chāi-sek-lú ,  eⁿ-á ,  hū-jîn-lâng ;  ia̍h tio̍h tùi Góa ê sèng-só͘ thâi-khí ;  to̍k-to̍k kìⁿ-nā ū kì-hō--ê ,  bo̍h-tit kūn-óa i ,  Tùi án-ni ,  in chiū tùi tiān-chêng ê tióng-ló thâi-khí , 7 I tùi in kóng ,  Tio̍h phah lâ-sâm chit keng tiān ,  hō͘ īⁿ-lāi chhiong-móa siū-thâi ê lâng ;  lín tio̍h chhut-khì ,  In chiū chhut-khì ,  tī siâⁿ-lāi thâi-sí lâng , 8 In khì thâi lâng ê sî ,  chhun góa tī-hia ;  góa chiū phak tī tōe--nih ,  kiò kóng ,  Hāiⁿ ah ,  Chú Iâ-hô-hoa ah ,  Lí chiong tōa siū-khì piàⁿ tī Iâ-lō͘-sat-léng ,  kiám sī beh chiong Í-sek-lia̍t lâng it-chīn bia̍t-bô mah?9 I chiū tùi góa kóng ,  Í-sek-lia̍t-ke kap Iû-tāi-ke ê chōe-kòa ke̍k-kî tāng ;  piàn-tōe ū lâu-huih ê sū ,  móa-siâⁿ ū oan-óng ;  in-ūi in kóng ,  Iâ-hô-hoa í-keng lī-khui chit ê tōe ,  Iâ-hô-hoa bô teh khòaⁿ , 10 Só͘-í Góa ê bâk-chiu bô beh thiàⁿ-sioh ,  Góa ia̍h bô beh khó-lîn in ;  beh chiàu in só͘ kiâⁿ--ê ,  pò-èng tī in ê thâu-khak-téng , 11 Khòaⁿ ah ,  hit ê chhēng iù-tōe-saⁿ ,  io--nih kùi ba̍k-ô͘ ê lâng ,  chiong chit ê sū hê-hok kóng ,  Góa í-keng chiàu Lí só͘ hoan-hù--ê kiâⁿ lah , 
