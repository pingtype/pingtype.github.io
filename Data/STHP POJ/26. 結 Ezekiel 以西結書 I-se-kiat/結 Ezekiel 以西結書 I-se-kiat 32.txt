1 Cha̍p-jī--nî ,  cha̍p-jī-ge̍h ,  chhoe-it ,  Iâ-hô-hoa ê ōe lîm-kàu góa kóng , 2 Jîn-chú ah ,  lí tio̍h ūi Ai-ki̍p ông Hoat-ló chòe ai-ko ,  kā i kóng ,  Chiông-chêng lí tī lia̍t-kok-tiong ,  chhin-chhiūⁿ ióng ê sai ;  taⁿ lí sī chhin-chhiūⁿ hái-tiong ê go̍k-hî ;  lí chông-chhut lí ê kang-hô ,  ēng kha tín-tāng chiah ê chúi ,  tì-kàu kang-hô ê chúi pìⁿ-lô , 3 Chú Iâ-hô-hoa án-ni kóng ,  Góa beh ēng chōe-chōe kok ê peh-sìⁿ ,  chiong Góa ê bāng pha tī lí ê téng-bīn ,  in beh ēng Góa ê bāng ,  kā lí thoa--chhut-lâi , 4 Góa beh hiat lí tī tōe--nih ,  pàng-hē tī chhân-iá ,  hō͘ khong-tiong ê pe-chiáu lóng hioh tī lí ê téng-bīn ;  hō͘ piàn-tōe ê iá-siù chia̍h lí kàu pá , 5 Góa beh chiong lí ê bah hiat tī soaⁿ-nih ,  ēng lí koâiⁿ-tōa ê sin-si thūn-móa soaⁿ-kok , 6 Góa koh beh ēng lí ê huih ,  koàn-ak lí só͘ siû ê tōe ;  im-kàu chiah ê soaⁿ ;  hô-kau beh tùi lí lâi chhiong-móa , 7 Góa phah-bia̍t lí ê sî ,  beh jia-khàm chiah ê thiⁿ ,  hō͘ chèng chhiⁿ o͘-àm ;  ēng ba̍t-hûn jia-iám ji̍t-thâu ,  ge̍h ia̍h bô hoat-chhut kng , 8 Góa beh hō͘ thiⁿ ê kng tī lí ê téng-bīn lóng o͘-àm ;  koh hō͘ lí ê tōe o͘-àm ;  che sī Chú Iâ-hô-hoa kóng--ê , 9 Góa hō͘ lí pāi-bô ê hong-siaⁿ kàu lí só͘ m̄-bat ê ta̍k-kok ,  hit-sî Góa beh hō͘ chōe-chōe peh-sìⁿ ê sim hoân-ló , 10 Góa tī in ê bīn-chêng bú Góa ê kiàm ê sî ,  Góa beh hō͘ chōe-chōe kok ê peh-sìⁿ ūi-tio̍h lí gông-ngia̍h ,  kun-ông ia̍h beh ūi-tio̍h lí tōa kiaⁿ-hiâⁿ ;  tī lí tó--lo̍h-khì ê ji̍t ,  in ta̍k-lâng ūi ka-kī ê sìⁿ-miā ngia̍uh-ngia̍uh-chhoah , 11 In-ūi Chú Iâ-hô-hoa án-ni kóng ,  Pa-pí-lûn ông ê to beh lîm-kàu lí , 12 Góa beh ēng ióng-sū ê to hō͘ lí ê chōe-chōe lâng tó--lo̍h-khì ,  Chiah ê ióng-sū lóng sī lia̍t-kok-tiong kiông-pō--ê ;  in beh hō͘ Ai-ki̍p ê kiau-ngō͘ kui tī bô ,  Ai-ki̍p ê chèng peh-sìⁿ beh siū châu-bia̍t , 13 Góa beh tùi Ai-ki̍p chōe-chōe chúi-piⁿ tû-bia̍t só͘ ū ê cháu-siù ,  lâng ê kha bô koh phah-lô chit ê chúi ,  siù ê tôe ia̍h bô koh ta̍h--i , 14 Hit-sî Góa beh hō͘ in ê chúi chē-chheng ,  hō͘ in ê hô lâu chhin-chhiūⁿ iû ;  che sī Chú Iâ-hô-hoa kóng--ê , 15 Góa hō͘ Ai-ki̍p tōe hong-hòe léng-chēng ,  chit ê tōe choa̍t-bô chiông-chêng só͘ chhiong-móa--ê ;  koh Góa kong-kek kî-tiong it-chhè khiā-khí ê peh-sìⁿ ;  hit-sî in chiū chai Góa sī Iâ-hô-hoa , 16 Chit-ê sī ai-ko ,  lâng beh ēng chit-ê lâi ai-khàu ;  lia̍t-kok chiah ê cha-bó͘-gín-á beh ēng án-ni lâi ai-khàu ;  in ūi-tio̍h Ai-ki̍p kap i ê chèng peh-sìⁿ ,  ia̍h beh ēng chit-ê lâi ai-khàu ;  che sī Chú Iâ-hô-hoa kóng--ê , 17 Cha̍p-jī--nî ,  cha̍p-jī ge̍h cha̍p-gō͘ ,  Iâ-hô-hoa ê ōe lîm-kàu góa kóng , 18 Jîn-chú ah ,  lí tio̍h in-ūi Ai-ki̍p ê chèng-lâng ai-khàu ;  koh tio̍h chiong Ai-ki̍p kap ū miâ-siaⁿ ê kok chiah ê cha-bó͘-gín-á ,  kap lo̍h-khiⁿ ê lâng ,  chòe chi̍t-ē hiat-lo̍h tōe-ē chhim ê só͘-chāi , 19 Lí ê súi iâⁿ-kè chī-chūi ah? lí tio̍h lo̍h-khì ,  kap bô siū kat-lé ê lâng saⁿ-kap tó--teh , 20 In beh tó tī hō͘ to thâi ê lâng ê tiong-kan ,  i siū kau-hù tī to-kiàm ,  tio̍h chiong i kap i ê chèng-lâng thoa--khì , 21 Kiông-béng ê ióng-sū beh tī im-kan tùi i kap pang-chān i--ê kóng-ōe ;  in sī bô siū kat-lé ,  siū to thâi ê lâng ;  í-keng lo̍h--khì ,  tó-teh bô tín-tāng , 22 A-su̍t kap i ê chèng peh-sìⁿ ,  lóng tī-hia ;  i ê bōng tī i ê sì-ûi ;  in lóng sī siū-thâi ,  tó tī to-ē--ê , 23 In ê bōng tī khiⁿ-tiong ke̍k-chhim ê só͘-chāi ,  i ê chèng peh-sìⁿ tī i ê bōng ê sì-chiu-ûi ,  lóng sī siū-thâi tó tī to-ē--ê ;  in bat tī oa̍h-lâng ê tōe hō͘ lâng kiaⁿ-hiâⁿ , 24 Í-lân ia̍h tī-hia ,  i ê chèng peh-sìⁿ tī i ê bōng ê sì-ûi ,  lóng-sī siū-thâi ,  tó tī to-ē ,  bô siū kat-lé lo̍h-khì tōe-ē chhim ê só͘-chāi--ê ;  in bat tī oa̍h-lâng ê tōe hō͘ lâng kiaⁿ-hiâⁿ ,  koh kap lo̍h-khiⁿ ê lâng saⁿ-kap tam-tng lêng-jio̍k , 25 In kā i kap i ê chèng peh-sìⁿ ,  tī siū-thâi ê lâng ê tiong-kan ,  an bîn-chhn̂g ;  in ê bōng tī i ê sì-chiu-ûi ;  in lóng sī bô siū kat-lé ,  siū to thâi--ê ;  in bat tī oa̍h-lâng ê tōe hō͘ lâng kiaⁿ-hiâⁿ ,  koh kap lo̍h-khiⁿ ê lâng saⁿ-kap tam-tng lêng-jio̍k ;  i í-keng hē tī siū-thâi ê lâng ê tiong-kan , 26 Bí-siat ,  Thó͘-pa ,  kap i ê chèng peh-sìⁿ ,  lóng tī-hia ;  i ê bōng lóng tī i ê sì-ûi ,  in lóng sī bô siū kat-lé ,  hō͘ to thâi--ê ;  in bat tī oa̍h-lâng ê tōe ,  hō͘ lâng kiaⁿ-hiâⁿ , 27 In bōe tit-tio̍h kap hiah ê bô siū kat-lé tó-teh ê ióng-sū ,  saⁿ-kap tó-teh ;  chiah ê ióng-sū tòa ke-si lo̍h im-kan ;  thâu-khak khùn tī to-kiàm ,  kut-thâu-téng ū in ê chōe-ok ;  in bat tī oa̍h-lâng ê tōe hō͘ ióng-sū kiaⁿ-hiâⁿ , 28 Lí beh pāi-hoāi tī bô siū kat-lé ê lâng ê tiong-kan ,  kap hiah-ê siū to thâi ê lâng saⁿ-kap tó-teh , 29 Í-tong ia̍h tī-hia ,  i hiah ê kok-ông kap it-chhè ê siú-léng ,  sui-jiân ū sè-le̍k ,  iû-goân hē tī siū-thâi ê lâng ê tiong-kan ;  in beh kap bô siū kat-lé--ê ,  í-ki̍p lo̍h-khiⁿ ê lâng saⁿ-kap tó-teh , 30 Tī-hia ū pak-hng chèng-ông ê kiáⁿ ,  kap it-chhè Se-tùn lâng ,  lóng kap siū-thâi ê lâng lo̍h-khì ;  in sui-jiân ū sè-le̍k ,  hō͘ lâng kiaⁿ-hiâⁿ ,  iû-goân siū kiàn-siàu ;  in bô siū kat-lé ,  kap siū to thâi--ê saⁿ-kap tó-teh ,  kap lo̍h-khiⁿ ê lâng saⁿ-kap tam-tng lêng-jio̍k , 31 Hoat-ló kap i ê kun-peng lóng hō͘ to thâi--sí ;  Hoat-ló khòaⁿ-kìⁿ ,  ūi-tio̍h i hiah ê chèng-lâng chiū siū an-ùi ;  che sī Chú Iâ-hô-hoa kóng--ê , 32 Góa hō͘ i tī oa̍h-lâng ê tōe ,  chòe thang kiaⁿ-hiâⁿ ;  Hoat-ló kap i ê chèng-lâng ,  beh kap siū to thâi ê lâng saⁿ-kap hē tī bô siū kat-lé ê lâng ê tiong-kan ;  che sī Chú Iâ-hô-hoa kóng--ê , 
