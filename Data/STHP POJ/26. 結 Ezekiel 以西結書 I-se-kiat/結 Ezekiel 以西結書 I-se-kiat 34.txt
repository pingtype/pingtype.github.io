1 Iâ-hô-hoa ê ōe lîm-kàu góa kóng , 2 Jîn-chú ah ,  lí tio̍h soan-thoân kong-kek Í-sek-lia̍t chiah ê bo̍k-chiá ;  lí tio̍h soan-thoân lâi tùi in kóng ,  Chú Iâ-hô-hoa tùi chiah ê bo̍k-chiá án-ni kóng ,  Chai-ē ah ,  Í-sek-lia̍t chiah ê bo̍k-chiá ,  in-ūi in iúⁿ-chhī ka-kī ;  bo̍k-chiá kiám m̄ eng-kai iúⁿ-chhī iûⁿ-kûn mah?3 Lín chia̍h i ê iû ,  chhēng i ê mn̂g ,  thâi i ê pûi--ê ,  iā bô iúⁿ-chhī iûⁿ-kûn , 4 Loán-jio̍k--ê ,  lín bô kò͘ hō͘ i ióng ;  phòa-pīⁿ--ê ,  lín bô kā i i-tī ;  siū-siong--ê ,  lín bô kā i pau ;  siū kóaⁿ-tio̍k--ê ,  lín bô chhōa i tò--lâi ,  sit-lo̍h--ê ,  lín bô chhē--i ;  to̍k-to̍k ēng kiông-pō ,  giâm-giâm ê koán-hat , 5 In-ūi bô bo̍k-chiá ,  iûⁿ chiū sì-sòaⁿ ;  í-keng sì-sòaⁿ ,  chiū chòe it-chhè iá-siù ê chia̍h-mi̍h , 6 Góa ê iûⁿ sì-kòe kiâⁿ tī chiah ê soaⁿ--nih ,  tī ta̍k-ê koâiⁿ ê soaⁿ-téng ,  sì-sòaⁿ tī choân-tōe ,  bô lâng khì tui ,  bô lâng khì chhē , 7 Só͘-í lín chiah ê bo̍k-chiá tio̍h thiaⁿ Iâ-hô-hoa ê ōe , 8 Chú Iâ-hô-hoa kóng ,  Góa kí Góa ê éng-oa̍h lâi chiù-chōa ,  Góa ê iûⁿ in-ūi bô bo̍k-chiá ,  chiū chiâⁿ-chòe siū-chhiúⁿ ê mi̍h ,  iûⁿ iā chòe it-chhè iá-siù ê chia̍h-mi̍h ;  iā Góa ê bo̍k-chiá bô chhē Góa ê iûⁿ ;  chiah ê bo̍k-chiá in-ūi in iúⁿ-chhī ka-kī ,  bô iúⁿ-chhī Góa ê iûⁿ ; 9 só͘-í lín chiah ê bo̍k-chiá tio̍h thiaⁿ Iâ-hô-hoa ê ōe ; 10 Chú Iâ-hô-hoa án-ni kóng ,  Góa kap bo̍k-chiá chòe tùi-te̍k ,  beh tùi in ê chhiú tui-thó Góa ê iûⁿ ,  hō͘ in bô koh iúⁿ-chhī iûⁿ-kûn ;  bo̍k-chiá iā bô koh iúⁿ-chhī ka-kī ;  Góa beh kiù Góa ê iûⁿ thoat-lī in ê chhùi ,  bô koh chòe in ê chia̍h-mi̍h , 11 In-ūi Chú Iâ-hô-hoa án-ni kóng ,  Khòaⁿ ah ,  Góa beh pún-sin chhē Góa ê iûⁿ ,  lâi chhē-tio̍h--i , 12 Bo̍k-chiá tī iûⁿ-kûn sì-sòaⁿ ê ji̍t ,  cháiⁿ-iūⁿ chhē i ê iûⁿ ,  Góa iā beh chhin-chhiūⁿ án-ni chhē Góa ê iûⁿ ;  chiah ê iûⁿ tī ba̍t-hûn o͘-àm ê ji̍t ,  sì-sòaⁿ kàu ta̍k só͘-chāi ,  Góa beh tùi-hia kiù in tò--lâi , 13 Góa beh tùi lia̍t-kok-tiong chhōa in chhut ,  tùi ta̍k-kok ê lāi-bīn chū-chi̍p in ,  chhōa in tò-lâi in ê pún só͘-chāi ;  iā beh tī Í-sek-lia̍t soaⁿ chiah ê khoe-piⁿ ,  kéng-lāi it-chhè thang khiā-khí ê só͘-chāi ,  lâi iúⁿ-chhī in , 14 Góa beh tī hó-hó ê chháu-tiûⁿ iúⁿ-chhī in ,  in ê iûⁿ-tiâu beh tī Í-sek-lia̍t koâiⁿ-ūi ê soaⁿ ;  in beh tī hó-hó ê iûⁿ-tiâu-lāi tó-teh-khùn ,  iā tī Í-sek-lia̍t soaⁿ pûi-súi ê chháu-tiûⁿ chia̍h-chháu , 15 Chú Iâ-hô-hoa kóng ,  Góa beh pún-sin iúⁿ-chhī Góa ê iûⁿ ,  hō͘ in tó-teh-khùn , 16 Sit-lo̍h--ê Góa beh chhē i ;  siū kóaⁿ-tio̍k--ê ,  Góa beh chhōa i tò-lâi ;  siū-siong--ê Góa beh pau--i ;  phòa-pīⁿ--ê ,  Góa beh i-tī i ;  to̍k-to̍k pûi--ê ,  ióng--ê ,  Góa beh tû-bia̍t--i ,  iā beh péng-kong iúⁿ-chhī in , 17 Góa ê iûⁿ-kûn ah ,  lūn-kàu lín ,  Chú Iâ-hô-hoa án-ni kóng ,  Góa beh tī iûⁿ kap iûⁿ ê tiong-kan ,  kang ê mî-iûⁿ kap kang ê soaⁿ-iûⁿ ê tiong-kan ,  kiâⁿ phòaⁿ-toàn , 18 Lí tī hó-hó ê chháu-tiûⁿ chia̍h-chháu ,  iáu lia̍h-chòe sió-khóa sū mah? chhun ê chháu lín kéng-jiân ēng kha thún-ta̍h--i? lín lim chheng ê chúi ;  chhun--ê lín kéng-jiân ēng kha phah-lô--i?19 Lūn-kàu Góa ê iûⁿ sī chia̍h lín ēng kha ta̍h--ê ,  lim lín ēng kha phah-lô--ê , 20 Só͘-í Chú Iâ-hô-hoa tùi in án-ni kóng ,  Khòaⁿ ah ,  Góa pún-sin tī pûi ê iûⁿ kap sán ê iûⁿ ê tiong-kan ,  kiâⁿ phòaⁿ-toàn , 21 In-ūi lín ēng sin-khu ,  ēng keng-thâu khoeh--in ,  ēng lín ê kak tak phòa-pīⁿ--ê ,  tì-kàu hō͘ in sì-sòaⁿ tī gōa-bīn , 22 Só͘-í Góa beh chín-kiù Góa ê iûⁿ-kûn ,  bô koh chòe siū chhiúⁿ ê mi̍h ;  Góa ia̍h beh tī iûⁿ kap iûⁿ ê tiong-kan kiâⁿ phòaⁿ-toàn , 23 Góa beh siat-li̍p chi̍t ê bo̍k-chiá ,  chiàu-kò͘ in ,  i beh iúⁿ-chhī in ;  chiū-sī Góa ê lô͘-po̍k Tāi-pi̍t ;  i beh iúⁿ-chhī in ,  chòe in ê bo̍k-chiá , 24 Góa Iâ-hô-hoa beh chòe in ê Siōng-tè ;  Góa ê lô͘-po̍k Tāi-pi̍t beh tī in ê tiong-kan chòe siú-léng ;  che sī Góa Iâ-hô-hoa kóng--ê , 25 Góa beh kap in li̍p pêng-an ê iok ,  hō͘ ok-siù tùi kéng-lāi toān-choa̍t ;  in chiū beh an-jiân khiā-khí tī khòng-iá ,  khùn tī chhiū-nâ-lāi , 26 Góa beh hō͘ in kap Góa ê soaⁿ sì-ûi ê só͘-chāi chiâⁿ-chòe hok-khì ê goân-thâu ;  Góa ia̍h beh chiàu-sî lo̍h-hō͘ ,  beh ū si hok-khì ê tōa-hō͘ , 27 Chhân-iá ê chhiū beh kiat ké-chí ;  tōe iā beh chhut-sán ;  in beh an-jiân khiā-khí tī pún só͘-chāi ;  Góa at-chi̍h in só͘ pē ê taⁿ ,  kiù in thoat-lī hit ê lia̍h in chòe lô͘-châi ê lâng ê chhiú ;  hit-sî in chiū chai Góa sī Iâ-hô-hoa , 28 In bô koh chòe gōa-pang lâng só͘ chhiúⁿ ê mi̍h ,  tōe-chiūⁿ ê iá-siù iā bô koh thun-chia̍h in ;  sī beh an-jiân khiā-khí ,  bô lâng hō͘ in kiaⁿ-hiâⁿ , 29 Góa beh kā in heng-khí chi̍t ê chhut-miâ chai-chèng ê só͘-chāi ;  in tī kéng-lāi ,  bô koh hō͘ ki-hng só͘ bia̍t ;  iā bô koh siū-tio̍h gōa-pang-lâng ê lêng-jio̍k , 30 In beh chai Góa Iâ-hô-hoa in ê Siōng-tè ,  sī kap in tī-teh ;  iā chai in Í-sek-lia̍t-ke sī Góa ê peh-sìⁿ ;  che sī Chú Iâ-hô-hoa kóng--ê , 31 Lín sī Góa ê iûⁿ ,  sī Góa chháu-tiûⁿ ê iûⁿ ;  lín sī lâng ;  Góa iā sī lín ê Siōng-tè ;  che sī Chú Iâ-hô-hoa kóng--ê , 
