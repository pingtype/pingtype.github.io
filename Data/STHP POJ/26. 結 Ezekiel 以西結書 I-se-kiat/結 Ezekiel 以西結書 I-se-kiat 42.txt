1 I chhōa góa chhut-lâi kàu gōa-īⁿ ;  koh chhōa góa ji̍p lēng-gōa keh-khui ê tōe saⁿ-tùi-bīn ê pâng ;  hit keng pâng ǹg-pak ,  tī chhù-the̍h ê tùi-bīn , 2 Tī chi̍t-pah tiú tn̂g ,  gō͘-cha̍p tiú khoah ê thâu-chêng ,  ū pak-mn̂g , 3 Sio̍k lāi-īⁿ jī-cha̍p tiú ê tùi-bīn ,  koh sio̍k gōa-īⁿ pho͘-chio̍h-tōe ê tùi-bīn ,  ū lâu ê lông tùi lâu ê lông ,  saⁿ-chàn , 4 Tī hiah ê pâng ê thâu-chêng ū chi̍t-tiâu lō͘ ,  khoah cha̍p tiú ,  ǹg lāi-bīn chi̍t-pah tiú ê lō͘ ;  in ê mn̂g lóng ǹg-pak , 5 Téng-chàn ê pâng khah oe̍h ,  in-ūi hō͘ lâu ê lông chiàm i ê tōe ;  pí tiong-chàn ,  ē-chàn ,  chiàm khah-chōe , 6 In-ūi i ū saⁿ-chàn ,  chóng-sī bô thiāu ,  chhin-chhiūⁿ hiah ê īⁿ ê thiāu ;  só͘-í i ê téng-chàn pí tōe-pîⁿ ê ē-chàn tiong-chàn khah oe̍h , 7 Koh tī gōa-bīn ê pâng ê piⁿ-thâu ,  ǹg hit ê pâng ê thâu-chêng ê gōa-īⁿ ,  tn̂g gō͘-cha̍p tiú , 8 In-ūi gōa-īⁿ chiah ê pâng ,  tn̂g gō͘-cha̍p tiú ;  khòaⁿ ah ,  tiān ê thâu-chêng ū chi̍t-pah tiú , 9 Tī pâng ê ē-bīn ,  tùi tang-pêng ū ji̍p-khì ê só͘-chāi ;  chiū-sī lâng tùi gōa-īⁿ ōe ji̍p-khì hia , 10 Ǹg-lâm tī īⁿ ê chhiûⁿ ê khoah ,  tī keh-khui ê só͘-chāi tùi-bīn ,  iā tī chhù-the̍h ê tùi-bīn ,  ū hiah ê pâng ; 11 i ê thâu-chêng ū lō͘ ,  in chhin-chhiūⁿ ǹg-pak ê pâng ê khoán-sit ;  tn̂g khoah lóng saⁿ-tâng ;  chhut-ji̍p ê só͘-chāi ,  lóng chiàu in ê khoán-sit ,  iā chiàu in ê mn̂g , 12 Chiàu ǹg-lâm hiah ê pâng ê mn̂g ,  tī lō͘ ê thâu ū mn̂g ,  chiū-sī tang--sì ê chhiûⁿ bīn-chêng ê lō͘ ,  tī ji̍p-khì ê só͘-chāi , 13 I kā góa kóng ,  Keh-khui ê só͘-chāi ê thâu-chêng ,  chiah ê pak--sì ê pâng ,  lâm--sì ê pâng ,  lóng sī sèng ê pâng ;  chhin-kūn Iâ-hô-hoa ê chè-si beh tī-hia chia̍h chì-sèng ê mi̍h ;  iā ēng chì-sèng ê mi̍h ,  chiū-sī sò͘-chè ,  sio̍k-chōe-chè ,  pó͘-kè-sit ê chè ,  hē tī hit só͘-chāi ,  in-ūi chit só͘-chāi sī sèng , 14 Chè-si ji̍p-khì ê sî ,  chiū m̄-thang tùi sèng-só͘ chhut-lâi kàu gōa-īⁿ ;  tio̍h tī-hia pàng-hē in kiâⁿ chit-hūn ê sî só͘ chhēng ê saⁿ ;  in-ūi he sī sèng ;  tio̍h ōaⁿ in ê saⁿ ,  chiah thang kàu sio̍k tī peh-sìⁿ--ê , 15 I niû lāi-chhù bêng-pe̍k ,  chiū chhōa góa chhut ǹg-tang ê mn̂g ,  niû i ê sì-ûi , 16 I ēng ko-chhioh niû tang-hng ,  chiū-sī ēng ko-chhioh niû i ê sì-ûi ,  gō͘-pah ko-chhioh , 17 I ēng ko-chhioh niû pak-hng ,  niû i ê sì-ûi ,  gō͘-pah ko-chhioh , 18 I ēng ko-chhioh niû lâm-hng gō͘-pah ko-chhioh , 19 I oa̍t kàu sai-hng ēng ko-chhioh niû--i ,  gō͘-pah ko-chhioh , 20 I niû i ê sì-hng ,  sì-ûi ū chhiûⁿ ,  tn̂g gō͘-pah ,  khoah gō͘-pah ,  lâi hun-piat sèng--ê kap pêng-siông--ê , 
