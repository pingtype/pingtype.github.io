1 Iâ-hô-hoa ê ōe koh lîm-kàu góa kóng , 2 Jîn-chú ah ,  lí tio̍h hō͘ Iâ-lō͘-sat-léng chai i hiah ê khó-ò͘ⁿ ê sū , 3 kóng ,  Chú Iâ-hô-hoa tùi Iâ-lō͘-sat-léng án-ni kóng ,  Lí ê pún-goân ,  lí ê chhut-sì ,  sī tī Ka-lâm tōe ;  A-mô͘-lī lâng sī lí ê lāu-pē ,  lí ê lāu-bú sī Hek-lâng , 4 Lūn-kàu lí chhut-sì ê kéng-hóng ,  tng lí chhut-sì ê ji̍t bô kā lí tńg-châi ;  iā bô ēng chúi kā lí sóe hō͘ lí chheng-khì ;  lóng bô kā lí sám iâm ,  ia̍h bô ēng pò͘ kā lí pau , 5 Bô lâng khòaⁿ-kò͘ lí ,  kā lí chòe chiah ê sū ,  lîn-bín lí ;  lí chhut-sì ê ji̍t hiat tī chhân-iá ,  sī in-ūi lí hō͘ lâng iàm-ò͘ⁿ , 6 Góa tùi lí hia kè ,  khòaⁿ-kìⁿ lí kō tī lí ê huih-lāi ,  chiū tùi lí kóng ,  Lí sui-jiân tī lí ê huih-tiong ,  iáu-kú thang oa̍h ;  Góa si̍t-chāi tùi lí kóng ,  Lí sui-jiân tī lí ê huih-tiong ,  iáu-kú thang oa̍h , 7 Góa hō͘ lí tióng-sêng ,  chhin-chhiūⁿ chhân--nih só͘ hoat-siⁿ--ê ,  koh lí chiām-chiām chiâⁿ-chòe tōa-lâng ,  bīn-māu chheng-siù ,  lin phòng ,  thâu-mn̂g tn̂g ;  chóng-sī lí iû-goân chhiah-sin lō͘-thé , 8 Góa tùi lí hia kè ,  khòaⁿ-kìⁿ lí ;  khòaⁿ ah ,  hit-sî sī lí heng-khí ài-chêng ê sî ;  Góa chiū ēng saⁿ-á-ku khàm lí ,  jia lí ê thǹg-theh-theh ;  koh tùi lí chiù-chōa ,  kap lí kiat-iok ;  lí chiū sio̍k tī Góa ;  che sī Chú Iâ-hô-hoa kóng--ê , 9 Hit-sî Góa ēng chúi sóe lí ,  sóe chheng-khì lí sin-thé ê huih ,  koh ēng iû boah lí , 10 Góa hō͘ lí chhēng siù-hoe ê saⁿ ,  ia̍h hō͘ lí chhēng hái-káu phê ê ôe ,  ia̍h ēng iù-tōe-pò͘ hō͘ lí hâ-io ;  koh ēng tiû-toān chòe-saⁿ hō͘ lí moa , 11 Góa ēng chng-thāⁿ ê mi̍h chng-thāⁿ lí ;  ēng chhiú-khoân kòa tī lí ê chhiú ,  ēng kim-liān-á kòa tī lí ê ām-kún , 12 Góa ia̍h ēng khoân khòa tī lí ê phīⁿ ;  ēng hī-kau kòa tī lí ê hī-á ,  ēng súi ê bō tì tī lí ê thâu-khak , 13 Án-ni ,  lí chiū ū kim-gûn ê chng-thāⁿ ;  só͘ chhēng--ê sī iù-tōe-pò͘ ,  kap tiû-toān ,  kap siù-hoe ê saⁿ ;  só͘ chia̍h-ê sī iù-iù ê mī ,  phang ê bi̍t ,  kap iû ;  lí ia̍h ke̍k-kî súi ,  hoat-ta̍t kàu ông-hō͘ ê chun-kùi , 14 Lí súi ê miâ-siaⁿ thoân tī lia̍t-kok-tiong ;  sī tùi lí ê súi oân-choân ,  in-ūi Góa ū ēng Góa ê êng-kng hō͘ lí ;  che sī Chú Iâ-hô-hoa kóng--ê , 15 To̍k-to̍k lí óa-khò ka-kī ê súi ,  koh in-ūi lí ê miâ-siaⁿ ,  chiū kiâⁿ îm-loān ;  lí hòng-chhiòng îm-io̍k ,  hō͘ kè-lō͘ lâng chhut-chāi i ê ì-sù lâi kiâⁿ , 16 Koh ēng lí ê saⁿ ,  chng-thāⁿ koâiⁿ ê só͘-chāi ,  ngó͘-sek lóng chiâu-pī ;  tī hit téng-bīn kiâⁿ îm-loān ;  chit hō sū bô beh lâi ,  ia̍h bô koh ū , 17 Lí ia̍h chhú Góa só͘ hō͘ lí kim-gûn súi ê pó-khì ;  ūi-tio̍h ka-kī chòe lâng ê siōng ,  kap i kiâⁿ-îm , 18 Koh ēng lí siù-hoe ê saⁿ kā i moa ,  ia̍h ēng Góa ê ko-iû ,  Góa ê hiuⁿ-liāu ,  pâi tī i ê bīn-chêng , 19 Koh Góa só͘ siúⁿ-sù lí ê chia̍h-mi̍h ,  iù-mī ,  kap iû kap bi̍t ,  Góa só͘ ēng lâi iúⁿ-chhī lí--ê ,  lí chiū ēng--i ,  pâi tī in ê bīn-chêng ,  lâi chòe phang-bī ,  si̍t-chāi ū án-ni ;  che sī Chú Iâ-hô-hoa kóng--ê , 20 Koh lí ēng lí ê kiáⁿ  ,  lí ê cha-bó͘-kiáⁿ ,  chiū-sī lí só͘ kā Góa siⁿ--ê ,  lâi hiàn hō͘ in chia̍h ;  lí kiâⁿ chiah ê îm-loān ,  kiám sī sió-khóa sū?21 lí kéng-jiân koh thâi-sí Góa chiah ê kiáⁿ lâi kau-hù i ,  hō͘ in keng-kè hé lâi kui tī i?22 Lí kiâⁿ chiah-ê it-chhè khó-ò͘ⁿ kap îm-loān ê sū lóng bô siūⁿ-tio̍h lí sòe-hàn chhiah-sin lō͘-thé ,  kō tī lí huih-tiong ê ji̍t , 23 Chú Iâ-hô-hoa kóng ,  Lí ū chai-ē ah ,  ū chai-ē ah ; 24 lí kiâⁿ che it-chhè pháiⁿ-tāi í-āu ,  koh ūi ka-kī khí hoe-lâu ,  tī ta̍k tiâu ke-lō͘ khí koâiⁿ-tâi , 25 Lí tī it-chhè ke-lō͘-kháu khí koâiⁿ-tâi ,  hō͘ lí ê súi piàn chòe khó-ò͘ⁿ--ê ;  koh kap it-chhè kè-lō͘--ê chōe-chōe kiâⁿ îm-loān , 26 Lí ia̍h kap lí keh-piah kok ,  hòng-chhiòng chêng-io̍k ê Ai-ki̍p lâng kiâⁿ-îm ,  ke-thiⁿ lí ê îm-loān ,  jiá Góa siū-khì , 27 Khòaⁿ ah ,  Góa chhun-chhut Góa ê chhiú kong-kek lí ;  kiám-chió lí èng-iōng ê mi̍h ;  koh chiong lí kau hō͘ oàn-hūn lí ê Hui-lī-sū hiah ê cha-bó͘-gín-á ,  hō͘ in chhut-chāi ì-sù khoán-thāi lí ;  in khòaⁿ-kìⁿ lí kiâⁿ pháiⁿ ,  lâi kiàn-siàu , 28 Lí in-ūi hò͘ⁿ-sek put-ti-chiok ,  koh kap A-su̍t lâng kiâⁿ-îm ;  kap in kiâⁿ-îm liáu-āu ,  iû-goân bô móa-ì , 29 Lí koh tī Ka-lâm tōe kàu Ka-le̍k-tí kiâⁿ chōe-chōe îm-loān ,  iáu-kú bô móa-ì , 30 Chú Iâ-hô-hoa kóng ,  Lí kiâⁿ che it-chhè ê sū ,  sī pà-sèng îm-hū ê só͘ kiâⁿ ,  khó-kiàn lí ê sim sī jōa loán-jio̍k , 31 In-ūi lí tī it-chhè ke-lō͘-kháu khí hoe-lâu ,  tī ta̍k tiâu ke-lō͘ khí koâiⁿ-tâi ;  in-ūi lí bô chhin-chhiūⁿ pa̍t ê chhiong-ki ,  m̄-ti̍h chîⁿ , 32 Gōa! Lí chit ê kiâⁿ-îm ê bó͘ ah ,  beh ti̍h pa̍t-lâng lâi thòe tiōng-hu!33 Lâng sī ēng mi̍h sàng chhiong-ki ,  lí hoán-tńg ēng mi̍h sàng lí siong-hó ê lâng ,  chhiáⁿ in tùi sì-ûi lâi kap lí kiâⁿ-îm , 34 Lí ê kiâⁿ-îm kap pa̍t ê hū-jîn-lâng tùi-hoán ;  in-ūi m̄-sī lâng chhē lí kiâⁿ-îm ,  sī lí ēng mi̍h sàng lâng ,  m̄-sī lâng sàng lí ;  só͘-í lí kap pa̍t-ê hū-jîn-lâng tùi-hoán , 35 In-ūi án-ni ,  lí chit ê chhiong-ki ah ,  tio̍h thiaⁿ Iâ-hô-hoa ê ōe ; 36 Chú Iâ-hô-hoa án-ni kóng ,  In-ūi lí piàⁿ-chhut lí ê ù-òe ;  lí kap lí só͘ siong-hó--ê thǹg-theh-theh kiâⁿ-îm ;  koh in-ūi lí só͘ pài it-chhè khó-ò͘ⁿ ê ngó͘-siōng ,  koh ūi-tio̍h só͘ lâu lí chiah ê kiáⁿ ê huih ,  chiū-sī lí só͘ hiàn hō͘ in--ê ; 37 khòaⁿ ah ,  in-ūi án-ni ,  Góa beh chū-chi̍p lí it-chhè siong-hó--ê ,  chiū-sī lí bat kap i iàn-lo̍k--ê ,  kap lí it-chhè só͘ thiàⁿ--ê ,  lí it-chhè só͘ oàn-hūn-ê ,  Góa beh tùi sì-ûi chū-chi̍p lâi kong-kek lí ,  ia̍h beh tùi in lō͘-chhut lí ê thǹg-theh ,  hō͘ in khòaⁿ lí ê thǹg-theh , 38 Góa ia̍h beh sím-phòaⁿ lí ,  chhin-chhiūⁿ sím-phòaⁿ kiâⁿ-îm kap thâi-lâng ê hū-jîn-lâng chi̍t-iūⁿ ;  Góa beh ēng tōa siū-khì tò͘-khī ,  hō͘ lí lâu-huih , 39 Góa koh beh chiong lí kau tī in ê chhiú ,  in beh thiah-húi lí ê hoe-lâu ,  húi-hoāi lí ê koâiⁿ-tâi ,  thǹg lí ê saⁿ ,  chhiúⁿ lí súi ê pó-khì ;  lâu lí chhiah-sin lō͘-thé , 40 In iā beh chhōa chōe-chōe lâng khí--lâi kong-kek lí ,  ēng chio̍h-thâu tìm-sí lí ,  ēng to-kiàm chha̍k-thàu lí , 41 Ēng hé sio lí ê chhù-the̍h ,  tī chōe-chōe hū-jîn-lâng ê bīn-chêng sím-phòaⁿ lí ;  Góa tek-khak hō͘ lí bô koh kiâⁿ-îm ,  ia̍h bô koh sàng lâng mi̍h , 42 Án-ni ,  Góa ǹg lí ê tōa siū-khì beh soah ,  Góa ê tò͘-khī ia̍h beh lī-khui lí ;  Góa beh an-chēng bô koh siū-khì , 43 In-ūi lí bōe-kì-tit lí sòe-hàn ê ji̍t ,  tī che it-chhè ê sū lâi kek Góa ;  só͘-í Góa beh chiàu lí só͘ kiâⁿ--ê ,  pò-èng tī lí ê thâu-khak-téng ;  hō͘ lí bô koh kiâⁿ-îm ,  ke-thiⁿ tī lí it-chhè khó-ò͘ⁿ ê sū ;  che sī Chú Iâ-hô-hoa kóng--ê , 44 Khòaⁿ ah ,  kìⁿ-nā kóng sio̍k-gú--ê ,  beh ēng sio̍k-gú thóe-thak lí ,  kóng ,  Lāu-bú án-ni ,  cha-bó͘-kiáⁿ iā sī án-ni , 45 Lí chin-chiàⁿ sī lín lāu-bú ê cha-bó͘-kiáⁿ ,  iàm-chiān i ê tiōng-hu kap kiáⁿ-jî ;  lí chin-chiàⁿ sī lín chí-bē ê chí-bē ,  iàm-chiān in ê tiōng-hu kap kiáⁿ-jî ;  lín lāu-bú sī Hek lâng ,  lín lāu-pē sī A-mô͘-lī lâng , 46 Lí ê tōa-chí sī Sat-má-lī-a ,  i kap i ê chèng cha-bó͘-kiáⁿ tiàm tī lí ê tò-pêng ;  lí ê sió-bē sī Só͘-to-má ,  i kap i ê chèng cha-bó͘-kiáⁿ tiàm tī lí ê chiàⁿ-pêng , 47 Lí bô o̍h in ê só͘-kiâⁿ ,  ia̍h bô chiàu in khó-ò͘ⁿ ê sū khì chòe ;  lí lia̍h chòe sió-khóa sū ,  lí it-chhè só͘-kiâⁿ-ê ,  pí in khah-chhàu , 48 Chú Iâ-hô-hoa kóng ,  Góa kí Góa ê éng-oa̍h lâi chiù-chōa ;  lí ê sió-bē Só͘-to-má ,  kap i chèng cha-bó͘-kiáⁿ ,  bē ū kiâⁿ lí kap lí chèng cha-bó͘-kiáⁿ só͘ kiâⁿ ê sū , 49 Khòaⁿ ah ,  lí ê sió-bē Só͘-to-má ê chōe sī chit-khoán ;  i kap i ê chèng cha-bó͘-kiáⁿ ,  sim-chì kiau-ngō͘ ,  bí-niû pá-chiok ,  hióng-siū an-ia̍t ;  lóng bô hû-chō͘ khùn-khó͘ kap sòng-hiong lâng ê chhiú , 50 In chū-ko ,  tī Góa ê bīn-chêng kiâⁿ khó-ò͘ⁿ ê sū ,  Góa khòaⁿ-liáu chiū chiong in tû--khì , 51 Sat-má-lī-a só͘ hoān ê chōe bô lí ê chi̍t-pòaⁿ ;  lí ke-thiⁿ khó-ò͘ⁿ ê sū pí in khah-chōe ,  koh tùi lí só͘ kiâⁿ it-chhè khó-ò͘ⁿ ê sū ,  hō͘ lí ê chí-bē hián-bêng sī gī , 52 Lí kì-jiân toàn-tēng lí ê chí-bē chòe-gī ,  chiū tio̍h tam-tng lí ka-kī ê lêng-jio̍k ;  in-ūi lí só͘ hoān ê chōe pí in khah khó-ò͘ⁿ ,  in chiū pí lí khah gī ;  lí í-keng hō͘ lí ê chí-bē hián-bêng sī gī ,  lí chiū tio̍h kiàn-siàu ,  tam-tng ka-kī ê lêng-jio̍k , 53 Góa beh hō͘ in siū-lia̍h-ê tò-tńg--lâi ;  chiū-sī hō͘ Só͘-to-má kap i ê chèng cha-bó͘-kiáⁿ siū-lia̍h-ê ,  Sat-má-lī-a kap i ê chèng cha-bó͘-kiáⁿ siū-lia̍h--ê ,  í-ki̍p in tiong-kan lín siū-lia̍h--ê ,  lóng tò-tńg--lâi , 54 Thang hō͘ lí tam-tng ka-kī ê lêng-jio̍k ,  koh tùi lí it-chhè só͘ kiâⁿ hō͘ in tit-tio̍h an-ùi--ê ,  lâi kiàn-siàu , 55 Lí ê chí-bē Só͘-to-má ,  kap i ê chèng cha-bó͘-kiáⁿ ,  beh tò-lâi goân-ūi ;  Sat-má-lī-a ,  kap i ê chèng chá-bó͘-kiáⁿ ,  beh tò-lâi goân-ūi ;  lí ,  kap lí ê chèng cha-bó͘-kiáⁿ  ,  ia̍h beh tò-lâi goân-ūi , 56 Tng lí kiau-ngō͘ ê ji̍t ,  lí ê chhùi bô kóng-khí lí ê sió-bē Só͘-to-má , 57 hit-sî lí ê pháiⁿ iáu-bē hoat-hiān ,  A-lân chiah ê cha-bó͘-kiáⁿ ,  liân i sì-ûi ê lâng ,  iáu-bē lêng-jio̍k lí ;  Hui-lī-sū chiah 5 cha-bó͘-kiáⁿ ,  pêng-sò͘ tī sì-ûi biáu-sī lí--ê ,  i iā bē ū lêng-jio̍k lí , 58 Iâ-hô-hoa kóng ,  Lí hò͘ⁿ-îm kap khó-ò͘ⁿ ê sū ,  lí í-keng tam-tng lah , 59 In-ūi Chú Iâ-hô-hoa án-ni kóng ,  Lí pōe-iok khòaⁿ-khin chiù-chōa ,  Góa beh chiàu lí só͘ kiâⁿ lâi khoán-thāi lí , 60 Chóng-sī Góa beh tui-liām Góa tī lí siàu-liân ê sî ,  kap lí só͘ li̍p ê iok ;  ia̍h beh kap lí siat-li̍p éng-oán ê iok , 61 Tng lí chiap-la̍p lí ê chí-bē ,  chiū-sī lí ê tōa-chí kap lí ê sió-bē ê sî ,  lí beh kì-tit lí só͘ kiâⁿ--ê lâi kiàn-siàu ;  Góa ia̍h beh chiong in hō͘ lí chòe cha-bó͘-kiáⁿ ,  to̍k-to̍k m̄-sī tùi lí ê iok , 62 Góa beh kap lí siat-li̍p Góa ê iok ,  lí chiū chai Góa sī Iâ-hô-hoa ; 63 kàu Góa sià-bián lí it-chhè só͘ chòe ê sî ,  lí kì-tit chiū kiàn-siàu ;  koh in-ūi lí ê lêng-jio̍k ,  chiū bô koh khui-chhùi ;  che sī Chú Iâ-hô-hoa kóng--ê , 
