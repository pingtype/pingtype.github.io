1 Iâ-hô-hoa ê ōe lîm-kàu góa kóng , 2 Jîn-chú ah ,  lí tio̍h bīn ǹg Má-kok tōe ê Ko-kek ,  chiū-sī Lô-si ,  Bí-siat ,  Thó͘-pa ê jîn-kun ,  soan-thoân lâi kong-kek i ,  kóng , 3 Chú Iâ-hô-hoa án-ni kóng ,  Lô-si ,  Bí-siat ,  Thó͘-pa ê jîn-kun ,  Ko-kek ah ,  khòaⁿ ah ,  Góa chòe lí ê tùi-te̍k ; 4 Góa beh hō͘ lí oa̍t-tńg ,  ēng kau kau lí ê gê-chô ,  chiong lí kap lí ê kun-peng ,  bé-phit ,  bé-peng ,  tòa--chhut-lâi ,  lóng chhēng chin súi ê chiàn-kah ,  chiâⁿ-chòe tōa ê kun-tūi ,  giâ tōa-sió ê tîn-pâi ,  ta̍k-ê kia̍h to-kiàm ; 5 Pho-su-lâng ,  Kó͘-si̍t-lâng kap Hut-lâng kap in lâi ,  ta̍k-ê giâ tîn-pâi tì thâu-khoe ; 6 Ko-bia̍t kap i ê kun-tūi ;  pak-hng ke̍k-thâu ê Tô-ka-má-cho̍k kap i ê kun-tūi ;  koh ū chōe-chōe peh-sìⁿ kap lí chòe-tīn , 7 Lí tio̍h ka-kī pī-pān ,  lí kap chū-chi̍p tī lí hia ê kun-tūi lóng tio̍h pī-pān ,  lí tio̍h chòe in ê goân-sòe , 8 Chōe-chōe ji̍t āu lí beh siū pān-lí ;  kàu lō͘-bé ê nî lí beh lâi kàu thoat-lī to-kiàm ,  tùi lia̍t-kok siu-hôe ê tōe ,  kàu Í-sek-lia̍t kú-kú pha-hng ê soaⁿ ;  chóng-sī i í-keng tùi lia̍t-kok-tiong tòa-chhut ,  in lóng beh an-jiân khiā-khí , 9 Lí kap lí ê kun-tūi ,  í-ki̍p kap lí saⁿ-kap lâi chōe-chōe kok ê peh-sìⁿ ,  lóng beh chiūⁿ-lâi chhin-chhiūⁿ kông-hong lâi ,  lí beh chhin-chhiūⁿ hûn jia-khàm tōe , 10 Chú Iâ-hô-hoa án-ni kóng ,  Kàu hit-ji̍t beh ū ì-sù heng-khí tī lí ê sim ,  lí beh tô͘-bô͘ pháiⁿ ê kè-bô͘ ; 11 kóng ,  Góa beh chiūⁿ-kàu hiuⁿ-siā ê tōe ,  kàu chēng-chēng an-jiân khiā-khí ê peh-sìⁿ hia ,  in só͘ khiā-khí-ê lóng bô siâⁿ-chhiûⁿ ,  iā bô mn̂g bô chhòaⁿ ; 12 thang chhiúⁿ só͘ beh chhiúⁿ--ê ,  kiap só͘ beh kiap--ê ,  oa̍t-tńg lí ê chhiú ,  kong-kek hiah ê chêng pha-hng taⁿ ū lâng khiā-khí ê tōe ,  í-ki̍p hit ê khiā-khí sè-kài ê tiong-sim-tiám ,  tùi lia̍t-kok chū-chi̍p ,  tit-tio̍h cheng-siⁿ hè-châi ê peh-sìⁿ , 13 Si-pa lâng ,  Tí-tàn lâng ,  Tha-si ê seng-lí lâng ,  kap in tiong-kan ióng ê sai ,  lóng beh tùi lí kóng ,  Lí lâi sī beh chhiúⁿ só͘-chhiúⁿ--ê mah? lí chū-chi̍p lí ê kun-tūi sī beh kiap só͘ kiap--ê mah? beh the̍h kim-gûn ,  tòa cheng-siⁿ hè-châi khì mah? Beh tōa-tōa chhiúⁿ só͘ chhiúⁿ-ê mah?14 Jîn-chú ah ,  lí tio̍h in-ūi án-ni soan-thoân ,  tùi Ko-kek kóng ,  Chú Iâ-hô-hoa án-ni kóng ,  Tng Góa ê peh-sìⁿ Í-sek-lia̍t an-jiân khiā-khí ê ji̍t ,  lí kiám bô tit-tio̍h chai mah?15 Lí beh tùi lí ê pún só͘-chāi ,  tùi pak-hng ê ke̍k-thâu lâi ,  lí kap chōe-chōe kok ê peh-sìⁿ saⁿ-kap lâi ,  lóng sī khiâ-bé ,  chòe tōa-tīn ,  chōe-chōe ê kun-tūi , 16 Lí beh chiūⁿ-lâi kong-kek Góa ê peh-sìⁿ Í-sek-lia̍t ,  chhin-chhiūⁿ ba̍t-hûn jia-khàm tōe ;  tī lō͘-bé ê ji̍t Góa beh chhōa lí lâi kong-kek Góa ê tōe ,  Ko-kek ah ,  kàu Góa tī lia̍t-pang ê bīn-chêng ,  tī lí ê sin-chiūⁿ hián-bêng chòe-sèng ê sî ,  thang hō͘ in bat Góa , 17 Chú Iâ-hô-hoa án-ni kóng ,  Góa tī chá-sî ,  ēng Góa ê lô͘-po̍k ,  Í-sek-lia̍t ê sian-ti ,  só͘ kóng--ê ,  chiū-sī lí mah? tng hiah ê ji̍t in le̍k-nî chhàm-gú Góa beh chhōa lí lâi kong-kek in , 18 Chú Iâ-hô-hoa kóng ,  Ko-kek chiūⁿ--lâi kong-kek Í-sek-lia̍t tōe ê ji̍t ,  Góa ê siū-khì beh tùi Góa ê phīⁿ-khang chhut , 19 In-ūi Góa oàn-tò͘ kap tōa siū-khì chhin-chhiūⁿ hé ,  chiū kóng ,  Hit-ji̍t tī Í-sek-lia̍t tōe tek-khak ū tōa tín-tāng ; 20 sīm-chì hái-tiong ê hî ,  khong-tiong ê pe-chiáu ,  chhân-iá ê siù ,  í-ki̍p tōe-chiūⁿ it-chhè teh sô ê thâng-thōa ,  kap tōe-bīn-chiūⁿ ê chèng-lâng ,  tī Góa ê bīn-chêng lóng beh tín-tāng ,  soaⁿ-niá beh pang-li̍h ,  soaⁿ-khàm beh tó-hoāi ,  chhiûⁿ-piah lóng beh tó--lo̍h-khì , 21 Chú Iâ-hô-hoa kóng ,  Góa beh bēng-lēng Góa chiah ê soaⁿ hoat-chhut to-kiàm lâi kong-kek Ko-kek ;  ta̍k-lâng beh ēng i ê to-kiàm thâi i ê hiaⁿ-tī , 22 Góa beh ēng un-e̍k kap lâu-huih lâi pān i ;  Góa iā beh ēng tōa-hō͘ ,  tōa-pha̍uh ,  kap hé ,  kap jiû-n̂g ,  kàng-lo̍h hō͘ i kap i ê kun-tūi ,  í-ki̍p kap i ê chèng peh-sìⁿ , 23 Góa beh hián-bêng ka-kī chòe tōa ,  hián-bêng ka-kī chòe-sèng ,  iā beh hián-hiān tī chōe-chōe kok lâng ê bīn-chêng ;  in chiū chai Góa chiū-sī Iâ-hô-hoa , 
