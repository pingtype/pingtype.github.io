1 Iâ-hô-hoa ê ōe koh lîm-kàu góa kóng , 2 Jîn-chú ah ,  tio̍h ūi Chhui-lô chòe ai-ko , 3 kā Chhui-lô kóng ,  Lí khiā-khí hái-kháu ,  kap lia̍t-kok chèng hái-sū bóe-bōe chòe seng-lí ;  Chú Iâ-hô-hoa án-ni kóng: Chhui-lô ah ,  lí bat kóng ,  Góa sī oân-choân súi--ê , 4 Lí ê kéng-kài tī hái-tiong ;  khí-chō lí ê ,  hō͘ lí ê súi oân-choân , 5 In ēng Sī-nî-jíⁿ ê chhêng-chhiū chòe lí it-chhè ê pang ,  ēng Lī-pa-lùn ê pek-hiuⁿ-chhiū chòe lí ê chûn-ûi , 6 Ēng Pa-san ê siōng-chhiū chòe lí ê chiúⁿ ,  ēng Ki-thê hái-sū ê n̂g-iông-chhâ ,  ji̍p chhiūⁿ-gê chòe lí chē ê pang , 7 Ēng Ai-ki̍p siù-hoe ê iù-tōe-pò͘ chòe lí ê phâng ,  chòe lí ê kî ;  ēng Í-lī-sa hái-sū lâm-sek chí-sek ê pò͘ ,  chòe lí ê liâng-pîⁿ , 8 Se-tùn kap A-hoat khiā-khí ê peh-sìⁿ ,  chòe lí ê kò-chiúⁿ--ê ;  lí tiong-kan gâu ê lâng chòe lí ê hōaⁿ-tōa--ê , 9 Ka-pa-le̍k láu-liān--ê kap gâu ê lâng ,  lóng tī lín tiong-kan chòe pó͘ chûn-khang--ê ;  it-chhè kè-hái ê chûn-chiah ,  kap in ê chúi-siú ,  lóng tī lí tiong-kan keng-êng seng-lí ê sū , 10 Pho-su ,  Lō͘-tek ,  Hut ê lâng ,  tī lí kun-iâⁿ-tiong chòe chiàn-sū ;  in tī lí ê tiong-kan kùi tîn-pâi kap thâu-khoe ,  hián-bêng lí ê súi , 11 A-hoat lâng kap lí ê kun-tūi ,  lóng tī lí sì-ûi ê chhiûⁿ-téng ;  lí ê chiú-kiⁿ-lâu ia̍h ū ióng-sū ,  in kùi in ê tîn-pâi tī lí sì-ûi ê chhiûⁿ-piah ,  sêng-choân lí ê súi , 12 Tha-si lâng in-ūi ta̍k-iūⁿ ê châi-bu̍t chhiong-chiok ,  chiū chòe lí ê kheh-siong ;  tòa gûn ,  thih ,  siah ,  iân ,  lâi ōaⁿ lí ê hè-mi̍h , 13 Ngá-oân lâng ,  Thó͘-pa lâng ,  Bí-siat lâng ,  lóng kap lí kau-koan ;  in ēng jîn-kháu kap tâng-khì ,  lâi ōaⁿ lí ê hè-mi̍h , 14 To-ka-má cho̍k ēng bé ,  kap chiàn-bé ,  kap lô ,  lâi ōaⁿ lí ê hè-mi̍h , 15 Tí-tàn lâng kap lí kau-koan ;  chōe-chōe hái-sū chòe lí ê ē-pôaⁿ seng-lí ;  in tòa chhiūⁿ-gê ,  o͘-ba̍k-chhâ ,  kap lí kau-ōaⁿ , 16 A-lân lâng in-ūi lí ê chè-chō chhiong-chiok ,  chiū chòe lí ê kheh-siong ;  in ēng le̍k-pó-chio̍h ,  chí-sek ê pò͘ ,  siù-hoe ê mi̍h ,  iù-tōe-pò͘ ,  sian-hô ,  âng-pó-chio̍h ,  lâi ōaⁿ lí ê hè-mi̍h , 17 Iû-tāi kap Í-sek-lia̍t tōe ê lâng ,  lóng kap lí kau-koan ;  in ēng Bí-le̍k ê be̍h ,  piáⁿ ,  bi̍t ,  iû ,  jú-hiuⁿ ,  lâi ōaⁿ lí ê hè-mi̍h , 18 Tāi-má-sek lâng in-ūi lí ê chè-chō chhiong-chiok ,  koh in-ūi ta̍k-iūⁿ ê châi-bu̍t chhiong-chiok ;  chiū tòa Hek-pún ê chiú ,  kap pe̍h iûⁿ-mn̂g ,  kap lí kau-koan , 19 Ui-tàn lâng kap Ngá-oân lâng ,  tòa sòaⁿ kap kng ê thih ,  jio̍k-kùi ,  chhiong-pô͘ ,  tī lí ê koe-chhī ,  ōaⁿ lí ê hè-mi̍h , 20 Tí-tàn lâng ēng súi ê bé-oaⁿ-chū kap lí kau-koan , 21 A-la̍h-pek lâng kap Ki-ta̍t it-chhè ê léng-siù ,  lóng chòe lí ê ē-pôaⁿ seng-lí ;  ēng iûⁿ-ko ,  kang ê mî-iûⁿ ,  soaⁿ-iûⁿ ,  kap lí kau-koan , 22 Sī-pa kap La̍h-má ê seng-lí lâng kap lí kau-koan ;  in ēng ta̍k-lūi siōng-hó ê hiuⁿ-liāu ,  ta̍k-lūi ê pó-chio̍h kap n̂g-kim lâi ōaⁿ lí ê hè-mi̍h , 23 Hap-lân ,  Kan-nî ,  I-tiân lâng ,  Sī-pa ê seng-lí lâng ,  A-su̍t lâng ,  Ki-boat lâng kap lí kau-koan , 24 Chiah ê seng-lí lâng ēng chin-hó ê hè-mi̍h ,  lâm-sek siù-hoe ê pò͘ ,  chng kui-pau ;  koh ū súi ê i-ho̍k ,  chng tī pek-hiuⁿ-chhâ ê siuⁿ-á-lāi ,  ēng soh pa̍k-i ,  kap lí kau-koan , 25 Tha-si ê chûn-chiah tàu kui-pang ,  kā lí chài-hè ;  lí chiū tī hái-tiong pù-ū ,  ke̍k-kî êng-kng , 26 Lí ê kò-chiúⁿ--ê ,  í-keng kò lí kàu tōa-chúi ê só͘-chāi ;  tang-hong tī hái-tiong kā lí kòng-phòa , 27 Lí ê chîⁿ-châi ,  lí ê mi̍h-kiāⁿ ,  lí ê hè-phín ,  lí ê chúi-siú ,  lí ê hōaⁿ-tōa--ê ,  lí ê that chûn-khang--ê ,  lí ê keng-êng seng-lí--ê ,  í-ki̍p lí tiong-kan ê chiàn-sū ,  kap lí tiong-kan ê chèng-lâng ,  tī lí pāi-hoāi ê ji̍t ,  lóng beh tîm tī hái-tiong , 28 Lí hōaⁿ-tōa--ê âu-kiò ê siaⁿ chi̍t-ē hoah ,  kau-iá lóng beh tín-tāng , 29 Kìⁿ-nā kò-chiúⁿ-ê ,  kap chúi-siú ,  kap it-chhè kè-hái hōaⁿ-tōa--ê ,  lóng beh lī-khui chûn chiūⁿ-hōaⁿ , 30 In beh ūi lí khui-siaⁿ tōa-khàu ,  sám thô͘-hún tī thâu-khak ,  kō tī hé-hu-tiong , 31 Koh ūi-tio̍h lí lâi thì kng-thâu ,  ēng môa-pò͘ hâ-io ,  thòng-sim thî-khàu ,  ke̍k-kî pi-ai , 32 In ai-siong ê sî ,  ūi-tio̍h lí chòe ai-ko ,  thî-khàu lí ;  kóng ,  Ū sím-mi̍h siâⁿ chhin-chhiūⁿ Chhui-lô ,  chhin-chhiūⁿ i tī hái-tiong chiâⁿ-chòe chēng chhiⁿ-chhiⁿ--ê ah?33 Lí ê hè-mi̍h tùi hái-bīn chiūⁿ-soaⁿ ,  chiū hō͘ chōe-chōe peh-sìⁿ chhiong-chiok ;  lí ēng chōe-chōe chîⁿ-châi hè-mi̍h ,  hō͘ tōe-chiūⁿ ê kun-ông hó-gia̍h , 34 Lí tī chhim-chúi-tiong hō͘ hái-éng lòng-phòa ê sî ,  lí ê hè-mi̍h ,  kap lí tiong-kan it-chhè ê chèng-lâng ,  chiū lóng tîm--lo̍h-khì , 35 Hái-sū khiā-khí ê peh-sìⁿ ,  ūi-tio̍h lí gông-ngia̍h ;  in ê kun-ông lóng chin kiaⁿ ,  bīn tài-iu-iông , 36 Lia̍t-kok ê seng-lí lâng ,  lóng beh chhut ki-chhì ê siaⁿ ;  lí hō͘ lâng thang kiaⁿ ,  lí bô thang koh tī-teh ti̍t-kàu éng-oán , 
