1 Tē cha̍p--nî ,  cha̍p-ge̍h cha̍p-jī ,  Iâ-hô-hoa ê ōe lîm-kàu góa kóng , 2 Jîn-chú ah ,  lí ê bīn tio̍h ǹg Ai-ki̍p ông Hoat-ló ,  soan-thoân lâi kong-kek i ,  í-ki̍p Ai-ki̍p choân-tōe , 3 Lí tio̍h thoân kóng ,  Chú Iâ-hô-hoa án-ni kóng ,  Khòaⁿ ah ,  Ai-ki̍p ông Hoat-ló ah ,  Góa chòe lí ê tùi-te̍k ;  lí chiū-sī tōa go̍k-hî ,  tó tī ka-kī ê kang-hô tiong ;  lí bat kóng ,  Góa ê hô sī góa-ê ,  góa ūi ka-kī lâi chō--ê , 4 Góa beh ēng kau kau-tiâu lí ê gê-chô ;  koh hō͘ lí kang-hô-tiong ê hî kha̍h-tiâu tī lí ê lân ;  Góa beh chiong lí kap só͘ kha̍h-tiâu tī lí ê lân ê hî ,  tùi kang-hô tiong thoa chhut-lâi , 5 Góa beh chiong lí kap lí kang-hô-tiong ê hî lóng hiat tī khòng-iá ;  lí beh tó tī chhân--nih ,  bô khioh chòe-tui ,  bô siu-si̍p ;  Góa chiong lí hō͘ tōe-chiūⁿ ê iá-siù ,  khong-tiong ê pe-chiáu chòe chia̍h-mi̍h , 6 Ai-ki̍p khiā-khí ê peh-sìⁿ lóng beh chai Góa chiū-sī Iâ-hô-hoa ,  in-ūi in tùi Í-sek-lia̍t-ke ,  bat chòe lô͘-úi ê koáiⁿ-á , 7 In ēng chhiú kia̍h lí ,  lí pit-khui ,  siong-tio̍h in ê keng-thâu ,  in óa--lí ,  lí chi̍h-khì ,  siâm-tio̍h in ê io , 8 Só͘-í Chú Iâ-hô-hoa án-ni kóng ,  Khòaⁿ ah ,  Góa beh hō͘ to-kiàm lîm-kàu lí ;  tùi lín tiong-kan chián-tû lâng kap cheng-siⁿ , 9 Ai-ki̍p tōe beh hong-hòe ,  léng-chēng ;  in chiū chai Góa sī Iâ-hô-hoa ;  in-ūi i ka-kī kóng ,  Chit ê hô sī góa-ê ,  sī góa chō--ê , 10 Khòaⁿ ah ,  Góa kap lí í-ki̍p lí ê kang-hô chòe tùi-te̍k ;  hō͘ Ai-ki̍p tōe tùi Sek-hut-nî ê thah ,  ti̍t-kàu Kó͘-si̍t ê kau-kài choân-jiân hong-hòe léng-chēng , 11 Lâng ê kha bô tùi hia kè ,  siù ê kha iā bô tùi hia kè ;  le̍k-kè sì-cha̍p-nî kú ,  bô lâng khiā-khí , 12 Góa beh hō͘ Ai-ki̍p tōe tī léng-chēng ê tōe chiâⁿ-chòe léng-chēng ;  i ê siâⁿ tī hong-hòe ê siâⁿ tiong pìⁿ-chòe hong-hòe ,  le̍k-kè sì-cha̍p-nî ,  Góa iā beh chiong Ai-ki̍p lâng hun-sòaⁿ tī lia̍t-kok ,  sì-sòaⁿ tī lia̍t-pang , 13 Chú Iâ-hô-hoa án-ni kóng ,  Móa sì-cha̍p-nî ,  Góa beh chio-chi̍p Ai-ki̍p lâng ,  tùi in só͘ sì-sòaⁿ--khì ê lia̍t-kok lâi ; 14 Góa beh hō͘ Ai-ki̍p siū-lia̍h--ê tò-lâi ,  hō͘ in tò-lâi in ê pún-tōe Pa-thek-lô ;  tī-hia beh chiâⁿ-chòe bî-sòe ê kok , 15 Beh chòe lia̍t-kok-tiong tē-it bî-sòe--ê ,  ia̍h bô koh chū-ko tī lia̍t-kok ê téng-bīn ;  Góa beh kiám-chió in ,  tì-kàu in bô koán-hat lia̍t-kok , 16 I tek-khak bô koh chòe Í-sek-lia̍t-ke só͘ óa-khò--ê ,  só͘ oa̍t-thâu lâi gióng-bōng-ê ,  bián-tit Góa kì-tit in ê chōe ;  in chiū chai Góa sī Chú Iâ-hô-hoa , 17 Jī-cha̍p-chhit nî ,  chiaⁿ-ge̍h chhoe-it ,  Iâ-hô-hoa ê ōe lîm-kàu góa kóng , 18 Jîn-chú ah ,  Pa-pí-lûn ông ,  Nî-pò͘-kah-nî-sat ,  hō͘ i ê kun-peng tōa-tōa tio̍h-bôa ,  kong-kek Chhui-lô ;  tì-kàu ta̍k-ê thâu-khak bô mn̂g ,  keng-thâu liù-phê ;  chóng-sī i kap i ê kun-peng ,  tùi tī Chhui-lô ,  lóng bô tit-tio̍h kang-chîⁿ ,  lâi pò-tap i tōa-tōa tio̍h-bôa ê kong-kek , 19 Só͘-í Chú Iâ-hô-hoa án-ni kóng ,  Khòaⁿ ah ,  Góa beh chiong Ai-ki̍p tōe siúⁿ-sù Pa-pí-lûn ông Nî-pò͘-kah-nî-sat ,  i beh lia̍h i ê chèng peh-sìⁿ ,  chhiúⁿ i só͘ chhiúⁿ ê mi̍h ,  kiap i só͘ kiap ê mi̍h ,  che chiū thang chòe i ê kun-peng ê kang-chîⁿ , 20 Góa chiong Ai-ki̍p tōe hō͘ i ,  pò-tap i só͘ tio̍h-bôa--ê ;  in-ūi in thòe Góa chòe-kang ;  che sī Chú Iâ-hô-hoa kóng-ê , 21 Tng hit-ji̍t ,  Góa beh hō͘ chi̍t ki kak ,  ūi-tio̍h Í-sek-lia̍t ke hoat-chhut ;  koh beh hō͘ lí khui-chhùi tī in tiong-kan ;  in chiū chai Góa sī Iâ-hô-hoa , 
