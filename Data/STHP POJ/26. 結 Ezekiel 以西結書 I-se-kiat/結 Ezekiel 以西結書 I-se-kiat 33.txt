1 Iâ-hô-hoa ê ōe lîm-kàu góa kóng , 2 Jîn-chú ah ,  lí tio̍h tùi pún-kok ê peh-sìⁿ kóng-ōe ,  kā in kóng ,  Góa hō͘ to-kiàm lîm-kàu chi̍t-kok ê sî ,  hí chi̍t-kok ê peh-sìⁿ tùi in tiong-kan kéng chi̍t-lâng ,  siat-li̍p i chòe siú-bāng ê ; 3 i khòaⁿ-kìⁿ to-kiàm lîm-kàu hit só͘-chāi ,  nā pûn sàu-kak kéng-kài chèng peh-sìⁿ ; 4 kìⁿ-nā thiaⁿ-kìⁿ sàu-kak ê siaⁿ ,  bô siū kéng-kài--ê ,  to-kiàm nā lâi châu-bia̍t i ,  i ê chōe beh kui tī i ê thâu-khak-téng , 5 I thiaⁿ-kìⁿ sàu-kak ê siaⁿ ,  bô siū kéng-kài ,  i ê chōe beh kui tī i pún-sin ;  i nā siū kéng-kài ,  chiū ōe kiù ka-kī ê sìⁿ-miā , 6 Siat-sú siú-bāng ê lâng khòaⁿ-kìⁿ to-kiàm kàu ,  bô pûn sàu-kak ,  tì-kàu peh-sìⁿ bô siū kéng-kài ,  to-kiàm lâi thâi-sí in tiong-kan ê chi̍t-lâng ,  hit ê lâng sui-jiân sí tī i ê chōe ,  chóng-sī Góa beh tùi siú-bāng ê lâng thó i sit-lo̍h sìⁿ-miā ê chōe , 7 Jîn-chú ah ,  Góa án-ni siat-li̍p lí chòe Í-sek-lia̍t-ke siú-bāng ê lâng ,  só͘-í lí tio̍h thiaⁿ Góa chhùi-lāi só͘ kóng ê ōe ,  thòe Góa kéng-kài in , 8 Góa tùi pháiⁿ-lâng kóng ,  Pháiⁿ-lâng ah ,  lí tek-khak ōe sí ;  lí nā bô khui-chhùi kéng-kài pháiⁿ-lâng ,  hō͘ i lī-khui só͘ kiâⁿ ê lō͘ ;  chit ê pháiⁿ-lâng beh sí tī i ê chōe ,  chóng-sī Góa beh tùi lí thó i sit-lo̍h sìⁿ-miā ê chōe , 9 Siat-sú lí kéng-kài pháiⁿ-lâng oa̍t-tńg lī-khui só͘ kiâⁿ ê lō͘ ;  i iû-goân m̄ oa̍t-tńg lī-khui ,  i beh sí tī i ê chōe ,  lí chiū ōe kiù lí ê oa̍h-miā , 10 Jîn-chú ah ,  lí tio̍h tùi Í-sek-lia̍t-ke kóng ,  Lín siông-siông án-ni kóng ,  Goán ê kè-sit goán ê chōe-ok ,  tī goán ê sin-chiūⁿ ;  goán sī in-ūi án-ni chiām-chiām siau-bô ,  thái-thó ōe oa̍h ah?11 Lí tio̍h tùi in kóng ,  Chú Iâ-hô-hoa kóng ,  Góa kí Góa ê éng-oa̍h lâi chiù-chōa ,  Góa toàn-toàn bô hoaⁿ-hí pháiⁿ-lâng sí-bô ,  to̍k-to̍k hoaⁿ-hí pháiⁿ-lâng oa̍t-tńg lī-khui só͘ kiâⁿ ê lō͘ lâi oa̍h ;  Í-sek-lia̍t-ke ah ,  lín tio̍h oa̍t-tò-tńg ,  lī-khui pháiⁿ-lō͘ ,  lín siáⁿ-sū beh chhú-sí ah?12 Jîn-chú ah ,  lí tio̍h tùi lí ê peh-sìⁿ kóng ,  Gī-lâng ê gī ,  tī i hoān-chōe ê ji̍t bōe-ōe kiù i ;  lūn-kàu pháiⁿ-lâng ê pháiⁿ ,  tī i oa̍t-tńg lī-khui i ê pháiⁿ só͘ kiâⁿ ê ji̍t ,  ia̍h bōe-ōe hō͘ i poa̍h-tó ;  gī-lâng tī hoān-chōe ê ji̍t ,  iā bōe-ōe in-ūi i ê gī lâi tit-tio̍h oa̍h , 13 Góa tùi gī-lâng kóng ,  i tek-khak oa̍h ;  i nā óa-khò i ê gī lâi kiâⁿ-pháiⁿ ,  chiū i só͘-kiâⁿ ê gī ,  lóng bô tit-tio̍h kì-liām ;  i beh in-ūi só͘ kiâⁿ ê pháiⁿ lâi sí , 14 Koh ,  Góa tùi pháiⁿ-lâng kóng ,  Lí tek-khak sí ,  i nā oa̍t-tńg lī-khui i ê chōe ,  kiâⁿ chèng-ti̍t kap ha̍p-lí ê sū ; 15 koh hêng lâng ê tǹg-thâu kap só͘ chhiúⁿ lâng ê mi̍h ,  chun-thàn oa̍h-miā ê lu̍t-lē ,  bô koh chòe pháiⁿ ,  i tek-khak oa̍h ,  bô tì-kàu sí , 16 I só͘ hoān it-chhè ê chōe ,  bô koh kā i kì-tit ;  i kiâⁿ chèng-ti̍t kap ha̍p-lí ê sū ,  tek-khak ōe oa̍h , 17 Lí ê peh-sìⁿ iáu teh kóng ,  Chú ê lō͘ bô kong-pêng ,  kî-si̍t sī in ê lō͘ bô kong-pêng , 18 Gī-lâng oa̍t-tńg lī-khui i ê gī ,  lâi kiâⁿ-pháiⁿ ;  chiū beh in-ūi án-ni lâi sí , 19 Pháiⁿ-lâng oa̍t-tńg lī-khui i ê pháiⁿ ,  kiâⁿ chèng-ti̍t kap ha̍p-lí ê sū ;  chiū beh in-ūi án-ni lâi oa̍h , 20 Lín iáu teh kóng ,  Chú ê lō͘ bô kong-pêng ;  Í-sek-lia̍t-ke ah ,  Góa beh chiàu lín ta̍k-lâng só͘-kiâⁿ--ê ,  sím-phòaⁿ lín , 21 Goán siū lia̍h ê liáu-āu cha̍p-jī-nî ,  cha̍p-ge̍h chhoe-gō͘ ,  ū chi̍t-lâng tùi Iâ-lō͘-sat-léng tô-cháu kàu góa chia ;  kóng ,  Siâⁿ í-keng kong-phòa , 22 Tô-cháu ê lâng iáu-bē kàu ,  chêng chi̍t-ji̍t ê ê-hng ,  Iâ-hô-hoa ê chhiú hē tī góa ê sin-chiūⁿ ;  khui góa ê chhùi ;  kàu keh chá-khí ,  hit lâng lâi kàu góa chia ;  góa ê chhùi chiū khui ,  bô koh é-káu , 23 Iâ-hô-hoa ê ōe lîm-kàu góa kóng , 24 Jîn-chú ah ,  tiàm tī Í-sek-lia̍t hong-hòe ê tōe ê lâng teh kóng ,  A-pek-la̍h-hán to̍k-to̍k chi̍t-lâng ,  ū tit-tio̍h chit ê tōe chòe-gia̍p ;  lán lâng-gia̍h chin-chōe ,  chit ê tōe sī hō͘ lán chòe-gia̍p--ê , 25 Só͘-í lí tio̍h kā in kóng ,  Chú Iâ-hô-hoa án-ni kóng ,  Lín chia̍h iáu ū huih ê bah ,  koh kia̍h-khí lín ê ba̍k-chiu ,  gióng-bōng lín ê ngó͘-siōng ;  koh thâi-lâng lâu-huih ,  lín iáu ōe tit-tio̍h chit ê tōe chòe-gia̍p mah?26 Lín óa-khò lín ê to-kiàm ,  kiâⁿ khó-ò͘ⁿ ê sū ;  lâng-lâng phah lâ-sâm chhù-piⁿ ê bó͘ ;  lín iáu ōe tit-tio̍h chit ê tōe chòe-gia̍p mah?27 Lí tio̍h tùi in án-ni kóng ,  Chú Iâ-hô-hoa án-ni kóng ,  Góa kí Góa ê éng-oa̍h lâi chiù-chōa ;  tī pha-hng ê só͘-chāi--ê ,  beh tó tī to-ē ,  tī chhân-iá ê tiong-kan--ê ,  Góa beh kau in hō͘ iá-siù thun-chia̍h ;  tī ōe-só͘ kap tōng-lāi--ê ,  beh sí tī un-e̍k , 28 Góa beh hō͘ chit ê tōe léng-chēng ,  hō͘ lâng gông-ngia̍h ;  i in-ūi sè-le̍k ê kiau-ngō͘ iā beh soah ;  Í-sek-lia̍t chiah ê soaⁿ lóng beh léng-chēng ,  bô lâng keng-kè , 29 Góa in-ūi in só͘ kiâⁿ it-chhè khó-ò͘ⁿ ê sū ,  hō͘ tōe pha-hng ;  tì-kàu lâng gông-ngia̍h ;  hit-sî in chiū chai Góa sī Iâ-hô-hoa , 30 Jîn-chú ah ,  Lí ê peh-sìⁿ tī chhù-piⁿ ,  tī chhù mn̂g-kháu ,  tâm-lūn lí ;  hiaⁿ-tī tùi hiaⁿ-tī saⁿ-kap kóng ,  Lâi ah ,  lâi thiaⁿ ,  thiaⁿ-khòaⁿ Iâ-hô-hoa ê ōe sī kóng sím-mi̍h , 31 In lâi lí chia ,  chhin-chhiūⁿ peh-sìⁿ lâi chū-hōe ;  chē tī lí ê bīn-chêng ,  chhin-chhiūⁿ sī Góa ê peh-sìⁿ ;  in thiaⁿ lí ê ōe ,  ia̍h bô khì-kiâⁿ ;  in-ūi in ê chhùi hián-chhut chōe-chōe chhin-ài ,  chóng-sī sim sī teh jip chîⁿ , 32 Khòaⁿ ah ,  in khòaⁿ lí chhin-chhiūⁿ gâu chok-ga̍k ,  hó siaⁿ-im ê lâng só͘ chhiùⁿ ê ngá-ko ;  in thiaⁿ lí ê ōe iā bô khì kiâⁿ , 33 Khòaⁿ ah ,  só͘ kóng ê ōe kín-kín beh chiâⁿ ;  kàu chiâⁿ ê sî ,  in chiū chai bat ū sian-ti tī in tiong-kan , 
