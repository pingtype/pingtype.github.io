1 Tē káu-nî cha̍p-ge̍h chhoe-cha̍p ji̍t ,  Iâ-hô-hoa ê ōe koh lîm-kàu góa ,  kóng , 2 Jîn-chú ah ,  kin-á-ji̍t tú-tú sī Pa-pí-lûn ông chiū-kūn Iâ-lō͘-sat-léng ê ji̍t ,  lí tio̍h chiong kin-á-ji̍t kì i ê miâ , 3 Tio̍h tùi chit ê pōe-ge̍k ê ke siat phì-jū ,  kóng ,  Chú Iâ-hô-hoa án-ni kóng ,  Chiong tiáⁿ chhāi tī hé--nih ;  í-keng chhāi hó ,  chiū piàⁿ chúi tī lāi-bīn , 4 chiong bah-tè ,  chiū-sī it-chhè pûi-súi ê bah-tè ,  chêng-thúi āu-thúi ,  lóng khioh hē tī lāi-bīn ;  kéng hó ê kut thia̍p hō͘ i móa , 5 Chhú iûⁿ-kûn-tiong tē-it hó--ê ,  chiong chhâ thia̍p tī tiáⁿ-ē ,  hō͘ tiáⁿ kún chhiāng-chhiāng[chhiâng-chhiâng] ,  thang chiong kut kûn tī hí lāi-bīn , 6 Chú Iâ-hô-hoa án-ni kóng ,  Ū chai-ē ah ,  chit ê hō͘ lâng lâu-huih ê siâⁿ ,  chiū-sī siⁿ sian ê tiáⁿ ,  i ê sian iáu-bē tû--khì ,  tio̍h chiong bah-tè tùi hit tiong-kan chi̍t-tè chi̍t-tè the̍h-chhut-lâi ;  bô kā i liam-khau , 7 Siâⁿ-tiong ū siū-thâi ê lâng ê huih ,  piàⁿ tī kng-kng ê chio̍h-pôaⁿ-téng ,  bô piàⁿ tī tōe--nih ,  thang ēng thô͘ khàm , 8 Chit ê siâⁿ-lāi só͘ lâu ê huih ,  piàⁿ tī kng-kng ê chio̍h-pôaⁿ-téng ,  bô thang jia-khàm ,  sī Góa hō͘ i án-ni ;  ūi-tio̍h beh kek tōa siū-khì ,  kiâⁿ pò-èng , 9 Só͘-í Chú Iâ-hô-hoa án-ni kóng ,  Ū chai-ē ah ,  chit ê hō͘ lâng lâu-huih ê siâⁿ ,  Góa ia̍h beh thia̍p tōa-tui ê hé-chhâ , 10 Thiⁿ-chhâ hō͘ hé chin iām ,  chiong bah kûn nōa ,  chiong thng ngâu khó ,  hō͘ kut hu-lu--khì , 11 Chiong tiáⁿ ,  piàⁿ khang ,  chhāi tī teh to̍h ê thòaⁿ-téng ,  hō͘ tiáⁿ pek-jia̍t ,  hō͘ tâng sio âng ,  iûⁿ kî-tiong ê ù-òe ,  tû hit téng-bīn ê sian , 12 I tio̍h-bôa ià-siān ,  chóng-sī só͘ siⁿ tōa-tōa ê sian ,  iû-goân bô lak ;  i ê sian chiū nā tī hé--nih ,  ia̍h bōe tû-khì , 13 Tī lí ê ù-òe tiong ū îm-hēng ,  Góa bat chheng-khì lí ,  lí iáu-kú bô chheng-khì ;  só͘-í lí ê ù-òe bōe koh tit-tio̍h chheng-khì ,  kàu Góa tùi lí hoat-chhut ê tōa siū-khì soah , 14 Góa Iâ-hô-hoa bat kóng--i ;  hit ê sū tek-khak chiâⁿ ,  Góa iā beh kiâⁿ--i ,  tek-khak bô hoán-hok ,  tek-khak bô lîn-bín ,  ia̍h bô thè-hóe ;  lâng beh chiàu lí ê kú-tōng ,  chiàu lí ê kiâⁿ-chòe sím-phòaⁿ lí ;  che sī Chú Iâ-hô-hoa kóng--ê , 15 Iâ-hô-hoa ê ōe koh lîm-kàu góa kóng , 16 Jîn-chú ah ,  khòaⁿ ah ,  Góa beh chiong lí ê ba̍k-chiu só͘ ì-ài--ê hut-jiân chhú--khì ;  chóng-sī lí m̄-thang pi-ai thî-khàu ,  ia̍h m̄-thang lâu ba̍k-sái , 17 To̍k-to̍k thang àm-chīⁿ thó͘-khùi ,  m̄-thang chhut-siaⁿ ,  m̄-thang pān-lí song-sū ,  thâu-khak iû-goân tio̍h pau thâu-kun ,  kha iû-goân tio̍h chhēng-ôe ,  m̄-thang ng lí ê chhùi-tûn ,  iā m̄-thang chia̍h tiàu-song ê piáⁿ , 18 Tùi án-ni ,  góa chiong chit ê sū chá-khí-sî kā peh-sìⁿ kóng ;  ê-hng góa ê bó͘ chiū sí ;  keh chá-khí ,  góa chiū thàn bēng-lēng lâi kiâⁿ , 19 Peh-sìⁿ mn̄g góa kóng ,  Lí án-ni chòe ,  kap goán ū sím-mi̍h kan-sia̍p? lí thái-thó bô kā goán kóng?20 Góa ìn in kóng ,  Iâ-hô-hoa ê ōe lîm-kàu góa kóng , 21 Lí tio̍h kā Í-sek-lia̍t-ke kóng ,  Chú Iâ-hô-hoa án-ni kóng ,  Khòaⁿ ah ,  Góa beh phah lâ-sâm Góa ê sèng-só͘ ,  chiū-sī lín ê sè-le̍k só͘ khoa-kháu ,  lín ê ba̍k-chiu só͘ ì-ài ,  lín ê sim só͘ thiàⁿ-sioh--ê ;  koh lín só͘ lâu tī-hia ê kiáⁿ cha-bó͘-kiáⁿ beh tó tī to-ē , 22 Hit-sî ,  lín beh chiàu góa só͘ kiâⁿ--ê lâi kiâⁿ ,  bô ng lín ê chhùi-tûn ,  ia̍h bô chia̍h tiàu-song ê piáⁿ , 23 Lín ê thâu-khak iû-goân pau thâu-kun ,  kha beh chhēng ôe ,  bô pi-ai ,  bô thî-khàu ;  lín beh tī lín ê chōe-ok tiong siau-bia̍t ,  saⁿ tùi-bīn thó͘-khùi , 24 Í-se-kiat beh án-ni chòe lín ê tiāu-thâu ,  hoān-nā i só͘ kiâⁿ--ê ,  lín ia̍h beh án-ni kiâⁿ ,  chit ê tāi-chì nā kàu ,  lín chiū chai Góa sī Iâ-hô-hoa , 25 Jîn-chú ah ,  tng Góa tû-khì in só͘ óa-khò ê ,  kap in só͘ hoaⁿ-hí ê êng-kng ,  in ê ba̍k-chiu só͘ ì-ài--ê ,  in ê sim só͘ thiàⁿ-sioh--ê ,  chiū-sī in ê kiáⁿ-jî , 26 hit-ji̍t tit-tio̍h thoat-lī ê lâng kiám bô lâi lí chia ,  hō͘ lí chhin-hī thiaⁿ-kìⁿ chit ê sū mah?27 Tng hit-ji̍t ,  lí ê chhùi chiū khui ,  lí chiū kap tit-tio̍h thoat-lī ê lâng kóng-ōe ,  bô koh é-káu ;  lí beh án-ni chòe in ê tiāu-thâu ;  in chiū chai Góa sī Iâ-hô-hoa , 
