1 Jîn-chú ah ,  lí tio̍h tùi Í-sek-lia̍t chiah ê soaⁿ lâi soan-thoân ,  kóng ,  Í-sek-lia̍t chiah ê soaⁿ ah ,  tio̍h thiaⁿ Iâ-hô-hoa ê ōe , 2 Chú Iâ-hô-hoa án-ni kóng ,  In-ūi tùi-te̍k kong-kek lí kóng ,  Hō͘--chāi ,  kó͘-chá koâiⁿ ê só͘-chāi lóng hō͘ goán chòe-gia̍p lah , 3 Só͘-í lí tio̍h soan-thoân kóng ,  Chú Iâ-hô-hoa án-ni kóng ,  In-ūi in hō͘ lí pha-hng ,  tī sì-ûi thun-kā lí ;  beh hō͘ lí kui tī só͘ chhun ê gōa-pang-lâng chòe gia̍p ;  iā hō͘ kāu-kháu-sia̍t ê lâng gī-lūn lí ,  hō͘ chèng peh-sìⁿ húi-pòng lí ; 4 só͘-í Í-sek-lia̍t chiah ê soaⁿ ah ,  tio̍h thiaⁿ Chú Iâ-hô-hoa ê ōe: Chú Iâ-hô-hoa tùi chiah ê soaⁿ ,  chiah ê niá ,  chiah ê khiⁿ-kau ,  chiah ê soaⁿ-kok ,  chiah ê pha-hng ê só͘-chāi ,  siū khì-sak ê siâⁿ ,  hō͘ sì-ûi só͘ chhun ê gōa-pang-lâng chhiúⁿ-kiap ki-chhì--ê ,  án-ni kóng ; 5 só͘-í Chú Iâ-hô-hoa án-ni kóng ,  Góa si̍t-chāi tī jia̍t-jia̍t ê oàn-tò͘ ,  ēng ōe chek-pī lia̍t-pang só͘ chhun--ê í-ki̍p Í-tong ê choân-tōe ;  in-ūi in hun-phài Góa ê tōe chòe ka-kī ê gia̍p ;  móa-sim hoaⁿ-hí ,  sîn-hûn biáu-sī ;  ài kóaⁿ-tio̍k i ê peh-sìⁿ ,  lâi chhiúⁿ-kiap--i , 6 Só͘-í lí tio̍h lūn Í-sek-lia̍t tōe lâi soan-thoân ;  tùi i chiah ê soaⁿ ,  chiah ê niá ,  chiah ê khiⁿ-kau ,  chiah ê soaⁿ-kok kóng ,  Chú Iâ-hô-hoa án-ni kóng ,  Khòaⁿ ah ,  Góa tī góa ê oàn-tò͘ ,  kap Góa ê tōa siū-khì lâi kóng ,  in-ūi lí í-keng siū īⁿ-pang lâng ê lêng-jio̍k ; 7 só͘-í Chú Iâ-hô-hoa án-ni kóng ,  Góa kú-khí Góa ê chhiú ,  kóng ,  Tī lín sì-ûi ê īⁿ-pang lâng ,  in si̍t-chāi beh siū in ê lêng-jio̍k , 8 To̍k-to̍k lín Í-sek-lia̍t chiah ê soaⁿ ah ,  lín tek-khak hoat-chhut lín ê ki-oāiⁿ ,  koh beh kiat ké-chí hō͘ Góa ê peh-sìⁿ Í-sek-lia̍t ;  in-ūi in kūn-kūn beh kàu lah , 9 Khòaⁿ ah ,  Góa sī ūi lín ê ,  góa beh oa̍t-tńg ǹg lín ,  chiū lín beh hō͘ lâng chèng-choh , 10 Góa koh beh ke-thiⁿ lâng tī lín ê téng-bīn ,  chiū-sī Í-sek-lia̍t ke-ke hō͘-hō͘ ,  it-chhè lóng án-ni ;  chiū i chiah ê siâⁿ beh ū lâng khiā-khí ;  pha-hng ê só͘-chāi tit-tio̍h khí-chō , 11 Góa iā beh ke-thiⁿ lâng kap cheng-siⁿ tī lín ê téng-bīn ;  in beh siⁿ-thòaⁿ chin-chōe ;  Góa beh hō͘ lín chiàu-kū ū lâng khiā-khí ;  koh beh hó khoán-thāi lín ,  iâⁿ-kè khí-thâu ê sî ;  lín chiū chai Góa sī Iâ-hô-hoa , 12 Góa beh hō͘ lâng kiâⁿ tī lín ê téng-bīn ,  chiū-sī Góa ê peh-sìⁿ Í-sek-lia̍t ;  in beh tit-tio̍h lí ,  lí beh chòe in ê gia̍p ;  lí iā bô koh hō͘ in choa̍t-sû , 13 Chú Iâ-hô-hoa án-ni kóng ,  In-ūi lâng tùi lín kóng ,  Lí sī thun-chia̍h lâng--ê ,  koh hō͘ peh-sìⁿ choa̍t-sû ; 14 só͘-í Chú Iâ-hô-hoa án-ni kóng ,  Lí bô beh koh thun-chia̍h lâng ,  ia̍h bô beh koh hō͘ lí ê kok-bîn choa̍t-sû , 15 Góa bô beh hō͘ lí koh thiaⁿ-kìⁿ gōa-pang lâng ê lêng-jio̍k ,  lí iā bô koh siū bān peh-sìⁿ ê húi-pòng ,  lí iā bô koh hō͘ lí ê kok-bîn tio̍h-tak ;  che sī Chú Iâ-hô-hoa kóng--ê , 16 Iâ-hô-hoa ê ōe koh lîm-kàu góa kóng , 17 Jîn-chú ah ,  Í-sek-lia̍t-ke ,  khiā-khí tī pún só͘-chāi ê sî ,  ēng in ê só͘-kiâⁿ só͘-chòe ,  phah lâ-sâm--i ;  in ê só͘-kiâⁿ tī Góa ê bīn-chêng sī chhin-chhiūⁿ hū-jîn-lâng keng-kî kàu ê lâ-sâm , 18 In-ūi in tī hit ê só͘-chāi lâu lâng ê huih ,  koh in-ūi in ēng ngó͘-siōng phah lâ-sâm--i ;  só͘-í Góa piàⁿ-chhut Góa ê siū-khì tī i ê téng-bīn , 19 Góa hun-sòaⁿ in tī lia̍t-kok ,  in chiū sì-sòaⁿ tī lia̍t-pang-tiong ;  Góa chiū chiàu in ê só͘-kiâⁿ ,  in ê só͘-chòe lâi sím-phòaⁿ--in , 20 In khì kàu in só͘ kàu ê gōa-pang lâng hia ,  siat-to̍k Góa ê sèng-miâ ;  in-ūi lâng chí in lâi kóng ,  Che sī Iâ-hô-hoa ê peh-sìⁿ ,  tùi I ê tōe chhut-lâi--ê , 21 Chóng-sī Góa pó-sioh Góa ê sèng-miâ ;  chiū-sī Í-sek-lia̍t-ke ,  tī in só͘ kàu ê lia̍t-kok-tiong ,  só͘ siat-to̍k--ê , 22 Só͘-í lí tio̍h tùi Í-sek-lia̍t-ke kóng ,  Chú Iâ-hô-hoa án-ni kóng ,  Í-sek-lia̍t-ke ah ,  Góa kiâⁿ chit-ê ,  m̄-sī ūi-tio̍h lín ê iân-kò͘ ,  chiū-sī ūi-tio̍h Góa ê sèng-miâ ê iân-kò͘ ;  chiū-sī lín kiâⁿ-kàu ê lia̍t-kok-tiong só͘ siat-to̍k--ê , 23 Góa ê tōa-miâ siū siat-to̍k tī īⁿ-pang-tiong ,  chiū-sī lín só͘ siat-to̍k tī in tiong-kan--ê ;  Góa beh hō͘ i chòe-sèng ;  koh Góa tùi lín hián-bêng ka-kī chòe-sèng tī in ê ba̍k-chiu-chêng ;  chiū īⁿ-pang-lâng beh chai Góa sī Iâ-hô-hoa ;  che sī Chú Iâ-hô-hoa só͘ kóng--ê , 24 Góa beh tòa lín chhut lia̍t-pang ,  tùi lia̍t-kok-tiong chū-chi̍p lín ,  chhōa lín ji̍p lín ê pún só͘-chāi , 25 Góa iā beh ēng chheng ê chúi hiù lín ,  lín chiū chheng-khì ;  Góa beh sóe-chheng lín ,  tû-khì lín it-chhè ê lâ-sâm ,  kap lín it-chhè ê ngó͘-siōng , 26 Góa beh ēng sin ê sim siúⁿ-sù lín ;  iā beh ēng sin ê sîn hē tī lín ê lāi-bīn ;  koh beh tùi lín ê jio̍k-thé-tiong tû-khì chhin-chhiūⁿ chio̍h ê sim ,  siúⁿ-sù lín chhin-chhiūⁿ bah ê sim , 27 Góa beh chiong Góa ê sîn hē tī lín ê lāi-bīn ,  hō͘ lín sūn-thàn Góa ê lu̍t-lē ,  siú Góa ê hoat-tō͘ lâi kiâⁿ--i , 28 Lín beh khiā-khí tī Góa só͘ siúⁿ-sù lín ê lia̍t-chó͘ ê tōe ;  lín beh chòe Góa ê peh-sìⁿ ,  Góa beh chòe lín ê Siōng-tè , 29 Góa beh kiù lín thoat-lī lín it-chhè ê ù-òe ;  iā beh kiò ngó͘-kok hō͘ i hong-sēng ,  bô hō͘ lín tú-tio̍h ki-hng , 30 Góa beh ke-thiⁿ chhiū-ba̍k ê ké-chí ,  í-ki̍p chhân-hn̂g ê thó͘-sán ;  hō͘ lín bô koh in-ūi ki-hng siū gōa-pang-lâng ê lêng-jio̍k , 31 Hit-sî lín beh kì-tit lín ê pháiⁿ só͘-kiâⁿ ,  kap lín m̄-hó ê só͘-chòe ;  chiū in-ūi lín ê chōe-kòa ,  kap khó-ò͘ⁿ ê sū ,  tī ka-kī ê bīn-chêng lâi iàm-chiān ka-kī , 32 Chú Iâ-hô-hoa kóng ,  Lín tio̍h chai Góa án-ni kiâⁿ m̄-sī ūi-tio̍h lín ê iân-kò͘ ;  Í-sek-lia̍t-ke ah ,  lín tio̍h ūi ka-kī ê só͘-kiâⁿ ,  lâi làu-khùi kiàn-siàu , 33 Chú Iâ-hô-hoa án-ni kóng ,  Góa sóe-chheng lín ,  tû-khì lín it-chhè chōe-kòa ê ji̍t ,  beh hō͘ lín ê siâⁿ ū lâng khiā-khí ,  pha-hng ê só͘-chāi tit-tio̍h khí-chō , 34 Chêng kè-lō͘ ê lâng khòaⁿ-chòe hong-hòe ê tōe ,  taⁿ chit ê hong-hòe ê tōe koh ū lâng chèng-choh , 35 Lâng beh kóng ,  Chêng chòe hong-hòe ê tōe ,  taⁿ chhin-chhiūⁿ Ai-tiân ê hn̂g ;  chit ê hong-hòe ,  léng-chēng ,  húi-hoāi ê siâⁿ ,  taⁿ khí chin kian-kò͘ ,  ū lâng khiā-khí , 36 Hit-sî tī lín sì-ûi só͘ chhun ê gōa-pang-lâng ,  beh chai Góa Iâ-hô-hoa khí-chō hiah ê tó-hoāi ê só͘-chāi ,  chai-pôe hong-hòe ê tōe ;  Góa Iâ-hô-hoa í-keng kóng--i ,  tek-khak chiâⁿ--i , 37 Chú Iâ-hô-hoa án-ni kóng ,  Góa beh hō͘ Í-sek-lia̍t-ke ūi-tio̍h chit ê sū kiû Góa ,  tì-kàu Góa kā in chiâⁿ ;  Góa beh ke-thiⁿ in ê lâng-gia̍h ,  chhin-chhiūⁿ iûⁿ-kûn , 38 Chhin-chhiūⁿ hiàn-chè ê iûⁿ-kûn ,  chiū-sī chhin-chhiūⁿ Iâ-lō͘-sat-léng siú-choeh ê sî ê iûⁿ-kûn ;  án-ni ,  chiah ê pha-hng ê siâⁿ ,  tek-khak ū kui-kûn lâng móa-móa ;  in chiū chai Góa sī Iâ-hô-hoa , 
