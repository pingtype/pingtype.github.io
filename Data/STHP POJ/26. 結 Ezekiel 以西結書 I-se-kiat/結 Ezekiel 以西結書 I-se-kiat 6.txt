1 Iâ-hô-hoa ê ōe lîm-kàu góa kóng , 2 Jîn-chú ah ,  lí tio̍h bīn ǹg Í-sek-lia̍t chiah ê soaⁿ ,  lâi tùi i soan-thoân ,  kóng ,  Í-sek-lia̍t chiah ê soaⁿ ah ,  tio̍h thiaⁿ Chú Iâ-hô-hoa ê ōe ; 3 Chú Iâ-hô-hoa tùi tōa-soaⁿ ,  sió-soaⁿ ,  chúi-kau ,  soaⁿ-kok ,  án-ni kóng ,  Khòaⁿ ah ,  Góa ,  Góa beh ēng to-kiàm lîm-kàu lín ,  ia̍h beh húi-bia̍t lín ê soaⁿ-thâu-tôaⁿ , 4 Lín ê chè-tôaⁿ tek-khak hong-hòe ,  lín ê ji̍t-thâu ê thiāu beh tú-tio̍h phah-chhùi ;  Góa beh hō͘ lín siū-thâi ê lâng tó tī lín ngó͘-siōng ê bīn-chêng , 5 Góa ia̍h beh chiong Í-sek-lia̍t cho̍k ê sin-si hē tī in ê ngó͘-siōng ê bīn-chêng ;  chiong lín ê kut-thâu sì-kòe hiat tī lín ê tôaⁿ ê sì-ûi , 6 Tī lín it-chhè khiā-khí ê só͘-chāi ,  siâⁿ beh pha-hng ,  soaⁿ-thâu-tôaⁿ beh hong-hòe ;  hō͘ lín ê chè-tôaⁿ pha-hng hong-hòe ,  lín ê ngó͘-siōng phah-chhùi bia̍t-bô ,  lín ê ji̍t-thâu ê thiāu beh chhò-lo̍h ,  lín ê só͘-chòe lóng hòe-bô , 7 Siū-thâi ê lâng beh tó tī lín tiong-kan ;  chiū lín beh chai Góa sī Iâ-hô-hoa , 8 Lín sì-sòaⁿ tī lia̍t-kok ê sî ,  Góa beh tī lia̍t-pang-tiong só͘ chhun ê lâng hō͘ i thoat-lī to-kiàm , 9 Lín tiong-kan tit-tio̍h thoat-lī ê lâng ,  beh tī in siū lia̍h-khì ê lia̍t-kok-tiong kì-liām Góa ;  in-ūi Góa beh húi-hoāi in îm-loān lī-khui Góa ê sim ,  í-ki̍p in loân-ài ngó͘-siōng ê ba̍k-chiu ;  in beh ūi-tio̍h só͘ kiâⁿ ê pháiⁿ khó-ò͘ⁿ ê sū ,  lâi ka-kī oàn-hūn , 10 In beh chai Góa sī Iâ-hô-hoa ;  Góa kóng beh kàng chai-ē hō͘ in ,  m̄-sī khang-khang ê ōe , 11 Chú Iâ-hô-hoa án-ni kóng ,  Lí tio̍h phah-chhiú tǹg-kha ,  kóng ,  Chhám ah ,  Í-sek-lia̍t-ke kiâⁿ che it-chhè khó-ò͘ⁿ ê pháiⁿ-tāi ;  in beh tùi to-kiàm ,  tùi ki-hng ,  tùi un-e̍k lâi sí , 12 Tiàm tī hn̄g ê lâng beh tùi un-e̍k lâi sí ;  tiàm tī kūn ê lâng beh tùi to-kiàm lâi sí ;  lâu--teh siū ûi-khùn ê lâng beh tùi ki-hng lâi sí ;  án-ni Góa beh it-chīn chiâⁿ Góa ê siū-khì tī in , 13 In siū-thâi ê lâng tó tī in chè-tôaⁿ sì-ûi ê ngó͘-siōng-tiong ,  chiū-sī ta̍k ê koâiⁿ-soaⁿ ,  ta̍k ê soaⁿ-téng ,  ta̍k ê chhiⁿ-chhiū ê chhiū-kha ,  ta̍k ê ām-ām ê siōng-chhiū-kha ,  chiū-sī in hiàn phang-phang ê chè-sū hō͘ it-chhè ngó͘-siōng ê tōe-hng ;  hit-sî lín chiū chai Góa sī Iâ-hô-hoa , 14 Góa beh chhun Góa ê chhiú kong-kek in ,  hō͘ in khiā-khí ê só͘-chāi pha-hng léng-chēng ,  tùi khòng-iá kàu Tē-pek-la̍h-tha ;  in chiū chai Góa sī Iâ-hô-hoa , 
