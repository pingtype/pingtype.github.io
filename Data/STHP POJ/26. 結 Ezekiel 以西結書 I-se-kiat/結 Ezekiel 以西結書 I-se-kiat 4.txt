1 Jîn-chú ah ,  lí tio̍h the̍h chi̍t tè chng ,  hē tī lí ê bīn-chêng ;  ūi Iâ-lō͘-sat-léng siâⁿ tī hí téng-bīn , 2 Koh ûi-khùn kong-kek--i ,  khí thô͘-tui kong-kek--i ,  tī sì-ûi an-siat tōa-thûi kong-kek--i , 3 Koh tio̍h the̍h thih-pán ,  hē tī lí kap siâⁿ ê tiong-kan ,  chún-chòe thih-chhiûⁿ ;  lí ê bīn tiāⁿ-tiāⁿ ǹg--i ,  chiū siâⁿ siū ûi-khùn ,  lí beh ûi-khùn i ,  Che thang chòe tiāu-thâu tī Í-sek-lia̍t ke , 4 Lí tio̍h khi tò-pêng tó-teh ,  tam-tng Í-sek-lia̍t ke ê chōe ;  chiàu lí khi tò-pêng tó--teh ê ji̍t jōa-chōe ,  lí tam-tng in ê chōe iā sī án-ni , 5 Góa chiong in hoān-chōe ê nî hō͘ lí ēng ji̍t ê siàu-gia̍h lâi tí--i ,  chiū-sī saⁿ-pah káu-cha̍p ji̍t ;  lí chiàu án-ni tam-tng Í-sek-lia̍t ke ê chōe-kòa , 6 Lí í-keng móa chiah ê ji̍t ,  tio̍h koh khi chiàⁿ-pêng tó-teh ,  tam-tng Iû-tāi ke ê chōe-kòa ,  Góa kā lí hān sì-cha̍p ji̍t ,  chi̍t-ji̍t tí chi̍t-nî , 7 Só͘-í lí ê bīn tio̍h tiāⁿ-tiāⁿ ǹg siū ûi-khùn ê Iâ-lō͘-sat-léng ,  chhiú-kut le̍k theh-theh ,  soan-thoân lâi kong-kek--i , 8 Khòaⁿ ah ,  Góa beh ēng soh hē tī lí ê sin-chiūⁿ ;  tì-kàu lí bōe-ōe hoan kè-pêng ,  kàu lí ûi-khùn siâⁿ ê ji̍t móa , 9 Lí tio̍h the̍h sió-be̍h ,  tōa-be̍h ,  tāu-á ,  âng-tāu ,  sóe-á ,  kap chho͘-be̍h ,  tóe tī chi̍t ê khì-kū-lāi ;  ūi-tio̍h pún-sin ēng--i lâi chòe-piáⁿ ,  chiàu lí tó thán-khi ê ji̍t ê siàu-gia̍h ,  chiū-sī saⁿ-pah káu-cha̍p ji̍t ,  lí tio̍h chia̍h--i , 10 Lí só͘ chia̍h ê si̍t-bu̍t ,  tio̍h chiàu chhìn-tāng ,  ta̍k-ji̍t chia̍h jī-cha̍p sià-khek-le̍k ,  chiàu-sî lâi chia̍h , 11 Lí lim chúi ia̍h tio̍h chiàu niû ,  ta̍k-ji̍t chi̍t-him ê la̍k-hūn-chi̍t ;  chiàu-sî lâi lim , 12 Lí chia̍h chit ê piáⁿ ,  chhin-chhiūⁿ chia̍h tōa-be̍h-piáⁿ chi̍t-iūⁿ ;  tio̍h ēng lâng só͘ pàng ê pùn ,  pek--i tī chèng-lâng ê ba̍k-chiu-chêng , 13 Iâ-hô-hoa kóng ,  Í-sek-lia̍t lâng tī Góa só͘ kóaⁿ in kàu ê lia̍t-kok-tiong ,  ia̍h tek-khak án-ni chia̍h bô chheng-khì ê piáⁿ , 14 Góa kóng ,  Ai ah ,  Chú Iâ-hô-hoa ah ,  góa pêng-sò͘ bē-bat bak-tio̍h lâ-sâm ,  tùi sòe-hàn kàu-taⁿ ,  bē-bat chia̍h ka-kī sí--ê ,  á-sī hō͘ iá-siù thiah-li̍h--ê ;  hit ê khó-ò͘ⁿ ê bah ,  ia̍h bē-bat ji̍p góa ê chhùi , 15 Tùi án-ni I tùi góa kóng ,  Khòaⁿ ah ,  Góa hō͘ lí ēng gû-sái lâi thòe lâng ê pùn ;  lí tio̍h chiong lí ê piáⁿ pek tī hit téng-bīn , 16 I koh tùi góa kóng ,  Jîn-chú ah ,  khòaⁿ ah ,  Góa beh tī Iâ-lō͘-sat-léng toān-choa̍t in só͘ óa-khò ê bí-niû ;  in chia̍h-piáⁿ tio̍h chiàu chhìn ,  chún-chat lâi chia̍h ;  lim chúi ia̍h tio̍h chiàu niû ,  gông-ngia̍h lâi lim , 17 Hō͘ in khiàm-kheh piáⁿ kap chúi ,  saⁿ-kap gông-ngia̍h ,  koh tī in ê chōe-kòa lâi siau-bia̍t , 
