1 Tē cha̍p-it nî ,  ge̍h ê chhoe-it ,  Iâ-hô-hoa ê ōe lîm-kàu góa kóng , 2 Jîn-chú ah ,  in-ūi Chhui-lô ǹg Iâ-lō͘-sat-léng kóng ,  Hō͘--chāi! hit-ê chòe lia̍t-pang ê mn̂g--ê ,  í-keng phòa ,  taⁿ kui-ǹg góa ;  i í-keng pha-hng ,  góa beh hong-sēng , 3 Só͘-í Chú Iâ-hô-hoa án-ni kóng ,  Chhui-lô ah ,  khòaⁿ ah ,  Góa kap lí chòe tùi-te̍k ,  Góa ia̍h beh hō͘ chōe-chōe kok khí-lâi kong-kek lí ,  chhin-chhiūⁿ hái hō͘ i ê éng giâ--khí-lâi chi̍t-iūⁿ , 4 In beh húi-hoāi Chhui-lô ê siâⁿ-chhiûⁿ ,  thiah i ê chiú-kiⁿ-lâu ;  Góa ia̍h beh khau i ê thô͘-hún ,  hō͘ i chiâⁿ-chòe kng-kō-kō ê chio̍h-pôaⁿ , 5 I beh tī hái-tiong chòe pha̍k-bāng ê só͘-chāi ,  ia̍h beh chiâⁿ-chòe lia̍t-kok só͘ chhiúⁿ ê mi̍h ;  in-ūi Góa ū kóng--i ;  che sī Chú Iâ-hô-hoa kóng--ê , 6 Sio̍k tī Chhui-lô hiah ê siâⁿ ê peh-sìⁿ ,  beh hō͘ to-kiàm thâi-sí ;  in chiū chai Góa sī Iâ-hô-hoa , 7 In-ūi Chú Iâ-hô-hoa án-ni kóng ,  Khòaⁿ ah ,  Góa beh hō͘ lia̍t-ông ê ông ,  chiū-sī Pa-pí-lûn ông Nî-pò͘-kah-nî-sat ,  tùi pak-hng chhōa bé ,  chhia ,  bé-peng ,  kun-tūi ,  kap chōe-chōe peh-sìⁿ ,  lâi kong-kek Chhui-lô , 8 I beh ēng to-kiàm thâi-sí sio̍k tī lí hiah ê siâⁿ ê peh-sìⁿ ,  ia̍h beh chat-iâⁿ kong-kek lí ,  khí thô͘-tui kong-kek lí ,  kōaⁿ-tîn kong-kek lí , 9 I beh an-siat kòng-siâⁿ ê thûi ,  kong-phòa lí ê siâⁿ-chhiûⁿ ,  ēng pó͘-thâu thiah-húi lí ê chiú-kiⁿ-lâu , 10 In-ūi i ê bé chin-chōe ,  thô͘-hún jia-khàm lí ;  i ji̍p lí ê siâⁿ-mn̂g ,  chhin-chhiūⁿ lâng ji̍p ū phòa-khiah ê siâⁿ ,  hit-sî in-ūi khiâ-bé--ê ,  kap ūn-niû-chhia ,  chiàn-chhia ê siaⁿ ,  lí ê siâⁿ beh tín-tāng , 11 I ê bé-tôe beh thún-ta̍h lí it-chhè ê ke-lō͘ ;  i beh ēng to thâi-sí lí ê peh-sìⁿ ,  lí kian-kò͘ ê thiāu beh tó tī thô͘-kha , 12 I beh chhiúⁿ lí ê châi-pó ,  kap lí ê hè-mi̍h ,  húi lí ê siâⁿ-chhiûⁿ ,  thiah lí súi ê chhù ,  koh chiong lí chiah ê chio̍h ,  chiah ê chhâ ,  chiah ê thô͘ ,  lóng hiat tī chúi-tiong , 13 Góa beh hō͘ lí chhiùⁿ-koa ê siaⁿ lóng soah ,  lí tôaⁿ-khîm ê siaⁿ bô koh thiaⁿ-kìⁿ , 14 Góa beh hō͘ lí chiaⁿ-chòe kng-kō-kō ê chio̍h-pôaⁿ ,  chòe pha̍k-bāng ê só͘-chāi ;  lí bô koh siū khí-chō ,  in-ūi Góa Iâ-hô-hoa kóng--i ,  Che sī Chú Iâ-hô-hoa kóng--ê , 15 Chú Iâ-hô-hoa tùi Chhui-lô án-ni kóng ,  Tī lí tiong-kan ū tōa-tōa thâi-lâng ê sū ,  siū-siong ê lâng ai-ai-chhan ê sî ,  in-ūi lí tó-hoāi ê siaⁿ ,  hái-sū kiám bô lóng tín-tāng mah?16 Hit-sî hái-piⁿ hiah ê kun-ông ,  beh tùi i ê ông-ūi lo̍h--lâi ,  tû-khì i ê lé-ho̍k ,  thǹg--khì súi saⁿ ,  chhēng ngia̍uh-ngia̍uh-chhoah ,  chē tī thô͘-kha ,  sî-sî khek-khek teh tiō ,  ūi-tio̍h lí gông-ngia̍h , 17 In beh ūi lí chòe ai-ko ,  tùi lí kóng ,  Lí chit ê ū miâ-siaⁿ ê siâⁿ ,  pêng-sò͘ sī kiâⁿ-chûn ê lâng só͘ khiā-khí ,  tī hái-bīn chòe kian-kò͘--ê ;  pêng-ji̍t i kap khiā-khí ê peh-sìⁿ ,  hō͘ it-chhè tiàm tī-hia ê lâng bô m̄ kiaⁿ-hiâⁿ ,  taⁿ cháiⁿ-iūⁿ bia̍t-bô ah!18 Taⁿ tī lí chit ê tó-hoāi ê ji̍t ,  chèng hái-sū beh ngia̍uh-ngia̍uh-chhoah ;  hái-tiong chiah ê hái-sū khòaⁿ-kìⁿ lí bô--khì ,  chiū lóng kiaⁿ-hiâⁿ , 19 In-ūi Chú Iâ-hô-hoa án-ni kóng ,  Góa hō͘ lí chòe pha-hng ê siâⁿ ,  chhin-chhiūⁿ hō͘ hiah ê bô lâng khiā-khí ê siâⁿ ;  koh hō͘ chhim-ian pôaⁿ-kè lí ,  tōa-chúi khàm-ba̍t lí , 20 Hit-sî Góa hō͘ lí kap hiah ê lo̍h im-hú--ê saⁿ-kap lo̍h--khì ,  kàu kó͘-chá lâng hia ;  hō͘ lí tiàm tī tōe-ē chhim ê só͘-chāi ,  tùi kó͘-chá pha-hng ê só͘-chāi ,  kap hiah ê lo̍h im-hú ê lâng tī-teh ,  bô koh ū lâng khiā-khí tī-hia ,  tī oa̍h-lâng ê tōe bô koh ū êng-kng , 21 Góa beh hō͘ lí chòe thang kiaⁿ--ê ,  bô koh lâu tī sè-kan ;  sui-jiân lâng chhē lí ,  ia̍h éng-éng chhē-bōe-tio̍h ;  che sī Chú Iâ-hô-hoa kóng--ê , 
