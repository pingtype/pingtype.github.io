1 I koh tòa góa tò-tńg kàu sèng-só͘ ê gōa-bīn ǹg-tang ê mn̂g ;  hit ê mn̂g koaiⁿ--teh , 2 Iâ-hô-hoa kā góa kóng ,  Chit ê mn̂g ,  tek-khak tio̍h koaiⁿ ,  m̄-thang khui ;  bô-lūn sím-mi̍h lâng m̄-thang tùi hia ji̍p ,  in-ūi Iâ-hô-hoa ,  Í-sek-lia̍t ê Siōng-tè ,  í-keng tùi hia ji̍p ;  só͘-í tio̍h tn̂g-tn̂g koaiⁿ--teh , 3 Lūn-kàu jîn-kun ,  in-ūi i sī jîn-kun ,  thang chē tī hit lāi-bīn ,  tī Iâ-hô-hoa ê bīn-chêng chia̍h piáⁿ ;  i tio̍h tùi chit ê mn̂g ê lông ji̍p ,  iā tio̍h tùi-hia chhut , 4 I koh tòa góa tùi pak-mn̂g kàu tiān ê thâu-chêng ;  góa chiū khòaⁿ ,  khòaⁿ-kìⁿ Iâ-hô-hoa ê êng-kng chhiong-móa Iâ-hô-hoa ê tiān ;  góa chiū phak-lo̍h tōe , 5 Iâ-hô-hoa kā góa kóng ,  Jîn-chú ah ,  Góa tùi lí só͘ kóng-khí Iâ-hô-hoa tiān-lāi it-chhè ê lé-gî hoat-tō͘ lí tio̍h chù-ì ,  ēng ba̍k-chiu khòaⁿ ,  ēng hī-khang thiaⁿ ,  iā tio̍h chù-ì tiān-tn̂g ji̍p ê só͘-chāi ,  kap sèng-só͘ it-chhè chhut-khì ê só͘-chāi , 6 Lí iā tio̍h tùi hiah ê pōe-ge̍k-ê ,  tùi Í-sek-lia̍t-ke ,  kóng ,  Chú Iâ-hô-hoa án-ni kóng ,  Í-sek-lia̍t-ke ah ,  lín kiâⁿ it-chhè khó-ò͘ⁿ ê sū tio̍h lia̍h-chòe kàu-gia̍h ; 7 lín hiàn Góa ê piáⁿ kap iû kap huih ê sî ,  lín chhōa hiah ê sim bô siū kat-lé ,  seng-khu iā bô siū kat-lé ê gōa-pang lâng ji̍p Góa ê sèng-só͘ ,  lâi phah lâ-sâm Góa ê tiān ,  koh pōe Góa ê iok ,  ke-thiⁿ lín it-chhè khó-ò͘ⁿ ê sū , 8 Lín iā bô chīn-tiong tī kò͘-siú Góa sèng-mi̍h ê chit-hūn ;  sī ūi-tio̍h lín pún-sin phài pa̍t-lâng tī Góa ê sèng-só͘ kò͘-siú Góa kau-tài lín ê chit-hūn , 9 Chú Iâ-hô-hoa án-ni kóng ,  Í-sek-lia̍t cho̍k-tiong ê gōa-pang lâng ,  chiū-sī sim bô siū kat-lé ,  seng-khu bô siū kat-lé ê gōa-pang lâng ,  lóng m̄-thang ji̍p Góa ê sèng-só͘ , 10 Tng Í-sek-lia̍t kiâⁿ bê-lō͘ ê sî ,  ū Lī-bī lâng lī-khui Góa hn̄g-hn̄g ,  chiū-sī kiâⁿ bê-lō͘ lī-khui Góa khì tè in ê ngó͘-siōng ;  in tio̍h tam-tng in ê chōe-kòa , 11 Chóng-sī in beh tī Góa ê sèng-só͘ chòe chhe-ēng ,  koán-lí tiān-tn̂g ê mn̂g ,  tī tiān-lāi chòe chhe-ēng ;  ūi-tio̍h peh-sìⁿ thâi sio-chè kap chè-sū ê cheng-siⁿ ,  beh khiā tī in ê bīn-chêng lâi ho̍k-sāi in , 12 Kì-jiân tī in ê ngó͘-siōng ê bīn-chêng chòe peh-sìⁿ ê chhe-ēng ,  koh chòe that-gāi hō͘ Í-sek-lia̍t-ke hām-lo̍h chōe-kòa ;  só͘-í Góa kia̍h-khí chhiú kong-kek in ,  in beh tam-tng in ê chōe-kòa ;  che sī Chú Iâ-hô-hoa kóng--ê , 13 In bōe thang chhin-kūn Góa ,  tùi Góa kiâⁿ chè-si ê chit-hūn ,  iā m̄-thang chhin-kūn Góa chi̍t-kiāⁿ sèng-mi̍h ,  chiū-sī chì-sèng ê mi̍h ;  in beh tam-tng in ê kiàn-siàu kap in só͘ kiâⁿ khó-ò͘ⁿ ê sū , 14 Chóng-sī Góa beh hō͘ in tam-tng kò͘-siú tiān ê chit-hūn ,  pān-lí kî-tiong it-chhè ê sū ,  kap hit lāi-bīn só͘ tio̍h chòe ê kang , 15 Í-sek-lia̍t cho̍k kiâⁿ bê-lō͘ lī-khui Góa ê sî ,  chè-si Lī-bī lâng ,  Sat-tok ê kiáⁿ-sun ,  iû-goân kò͘-siú Góa ê sèng-só͘ ,  in beh chhin-kūn Góa ,  ho̍k-sāi Góa ,  koh khiā tī Góa ê bīn-chêng ,  ēng iû kap huih hiàn hō͘ Góa ;  che sī Chú Iâ-hô-hoa kóng--ê , 16 In beh ji̍p Góa ê sèng-só͘ ,  chiū-kūn Góa ê toh ,  ho̍k-sāi Góa ,  siú Góa só͘ kau-tài in chòe--ê , 17 In ji̍p lāi-īⁿ ê mn̂g ê sî tio̍h chhēng iù-tōe-saⁿ ;  in tī lāi-īⁿ ê mn̂g kap tī tiān-lāi kiâⁿ chit-hūn ê sî ,  lóng m̄-thang chhēng iûⁿ-mn̂g ê i-ho̍k , 18 In ê thâu-khak-téng tio̍h tì iù-tōe-pò͘ ê bō ,  kha-thúi tio̍h chhēng iù-tōe-pò͘ ê khò͘ ;  hit ê ōe lâu-kōaⁿ-ê lóng m̄-thang chhēng , 19 In chhut-khì kàu gōa-īⁿ ,  chiū-sī kàu gōa-īⁿ ê peh-sìⁿ hia ,  tio̍h thǹg kiâⁿ chit-hūn ê i-ho̍k hē tī sèng ê pâng-keng ,  chhēng pa̍t-hō ê i-ho̍k ,  bián-tit ēng in ê saⁿ hō͘ peh-sìⁿ chiâⁿ-sèng , 20 In m̄-thang thì-thâu ,  iā m̄-thang hō͘ thâu-mn̂g hoat tn̂g-tn̂g ;  to̍k-to̍k tio̍h chián thâu-mn̂g , 21 Chè-si ji̍p lāi-īⁿ ê sî lóng m̄-thang lim-chiú , 22 Iā m̄-thang chhōa kóaⁿ-hū kap siū lî-chhut ê hū-jîn-lâng chòe-bó͘ ;  to̍k-to̍k tio̍h chhōa Í-sek-lia̍t cho̍k-tiong ê chāi-sek-lú á-sī chè-si ê kóaⁿ-hū , 23 In tio̍h hō͘ Góa ê peh-sìⁿ chai sèng-ê kap pêng-siông-ê ê cheng-chha ;  koh hō͘ in hun-piat bô chheng-khì-ê kap chheng-khì-ê , 24 Ū saⁿ-kò ê sū in tio̍h khiā-teh phòaⁿ-toàn ,  tio̍h chiàu Góa ê phòaⁿ-toàn lâi phòaⁿ-toàn ;  tī Góa it-chhè ê choeh-kî tio̍h siú Góa chiah ê hoat-tō͘ lu̍t-lē ;  iā tio̍h siú Góa chiah ê an-hioh-ji̍t chòe-sèng , 25 In m̄-thang kūn-óa sí-lâng ,  phah lâ-sâm ka-kī ;  to̍k-to̍k thang ūi-tio̍h lāu-pē ,  lâu-bú ,  kiáⁿ ,  cha-bó͘-kiáⁿ ,  hiaⁿ-tī ,  kap iáu-bē chhut-kè ê chì-bē phah lâ-sâm ka-kī , 26 I í-keng chheng-khì liáu-āu ,  tio̍h kā i koh sǹg chhit-ji̍t , 27 Tng i ji̍p sèng-só͘ kàu lāi-īⁿ ê ji̍t ,  beh tī sèng-só͘ ho̍k-sāi ,  tio̍h ūi pún-sin hiàn sio̍k-chōe-chè ;  che sī Chú Iâ-hô-hoa kóng--ê , 28 In tek-khak ū sán-gia̍p ,  Góa sī in ê sán-gia̍p ;  m̄-thang tī Í-sek-lia̍t-tiong hō͘ in ki-gia̍p ,  Góa sī in ê ki-gia̍p , 29 Sò͘-chè ,  sio̍k-chōe-chè ,  pó͘-kè-sit-chè ,  in lóng thang chia̍h i ;  Í-sek-lia̍t tiong só͘ hiàn it-chhè ê mi̍h lóng kui tī in , 30 Kìⁿ-nā khí-thâu-se̍k ê mi̍h ê tē-it ê ,  kap it-chhè lé-mi̍h-tiong ê lé-mi̍h ,  lóng kui tī chè-si ;  lín iā tio̍h ēng khí-thâu chhut ê be̍h-hún hō͘ chè-si ,  thang hō͘ hok-khì lîm-kàu lí ê ke , 31 Bô-lūn chiáu á-sī siù ,  kìⁿ-nā ka-kī sí--ê ,  á-sī siū peh-thiah--ê ,  chè-si lóng m̄-thang chia̍h , 
