1 Lín liam-khau pun tōe chòe-gia̍p ,  tio̍h hiàn chi̍t-hūn hō͘ Iâ-hô-hoa lâi chòe-sèng ,  tn̂g nn̄g-bān gō͘-chheng ko-chhioh ,  khoah chi̍t-bān ko-chhioh ;  i ê kài ê sì-ûi lóng chòe-sèng , 2 Kî-tiong hun-piat chi̍t-tōaⁿ chòe sèng-só͘ ,  tn̂g gō͘-pah ,  khoah gō͘-pah ,  i ê khoán-sit sù-hong ;  sì-ûi koh gō͘-cha̍p tiú chòe kau-iá ê tōe , 3 Tī só͘ niû-ê ê tiong-kan lí tio̍h niû ,  tn̂g nn̄g-bān gō͘-chheng ,  khoah chi̍t-bān ;  hit tiong-kan ū sèng-só͘ ,  chiū-sī chì-sèng--ê , 4 Che sī choân-tōe chi̍t-hūn ê sèng-tōe ;  tio̍h kui tī chè-si ,  chiū-sī chòe sèng-só͘ ê chhe-ēng ,  kūn-óa lâi ho̍k-sāi Iâ-hô-hoa ê ;  chit ê tōe thang chòe in khí-chhù ê só͘-chāi ,  kap sèng-só͘ ê sèng-tōe , 5 Iū-koh chi̍t-hūn ,  tn̂g nn̄g-bān gō͘-chheng ,  khoah chi̍t-bān ,  tio̍h kui tī tiān-lāi chòe chhe-ēng ê Lī-bī lâng ,  chòe in ê gia̍p ,  jī-cha̍p keng pâng , 6 Lín tio̍h hun-phài chòe siâⁿ ê gia̍p ,  khoah gō͘-chheng ,  tn̂g nn̄g-bān gō͘-chheng ,  kap só͘ hiàn ê sèng-tōe saⁿ-pâi ;  che sī beh chòe Í-sek-lia̍t choân-ke ê lō͘-ēng , 7 Kìⁿ-nā kui tī jîn-kun--ê sī tī só͘ hiàn ê sèng-tōe í-ki̍p siâⁿ ê gia̍p chit-pêng hit-pêng ,  tī só͘ hiàn sèng-tōe ê thâu-chêng kap siâⁿ ê gia̍p ê thâu-chêng ,  tùi sai-hng ǹg-sai ,  tùi tang-hng ǹg-tang ;  i ê tn̂g tio̍h kap in ê chi̍t chi-phài ê hūn-gia̍h saⁿ-tâng ,  tùi sai-kài kàu tang-kài , 8 Tī Í-sek-lia̍t ê kéng-lāi jîn-kun beh tit-tio̍h chit-ê chòe ki-gia̍p ;  āu-lâi Góa chiah ê jîn-kun bô koh khi-ap Góa ê peh-sìⁿ ;  beh ēng tōe hō͘ Í-sek-lia̍t-ke chiàu in ê chi-phài , 9 Chú Iâ-hô-hoa án-ni kóng: Í-sek-lia̍t chiah ê jîn-kun ah ,  lín taⁿ kàu-gia̍h--lah ;  tio̍h tû--khì kiông-pō kap chhiúⁿ-kiap ê sū ,  péng-kong kiâⁿ-gī ;  bô koh pà-chiàm peh-sìⁿ ê gia̍p ;  che sī Chú Iâ-hô-hoa kóng--ê , 10 Lín tio̍h ēng kong-tō ê thian-phêng ,  kong-tō ê i-hoat ,  kong-tō ê pà-tek , 11 I-hoat kap pà-tek tio̍h pîⁿ-tōa ,  hō͘ pà-tek thang tóe hō-mûi-ní cha̍p-hūn ê chi̍t-hūn ,  i-hoat iā thang tóe hō-mûi-ní cha̍p-hūn ê chi̍t-hūn ;  lóng ēng hō-mûi-ní chòe phiau-chún , 12 Sià-khek-le̍k tio̍h chòe jī-cha̍p kùi-la̍h ;  jī-cha̍p ê sià-khek-le̍k ,  jī-cha̍p-gō͘ ê sià-khek-le̍k ,  cha̍p-gō͘ ê sià-khek-le̍k sī chòe lín ê bí-ná , 13 Lín só͘ eng-kai hiàn ê lé-mi̍h tio̍h án-ni ;  sió-be̍h chi̍t hō-mûi-ní tio̍h hiàn i-hoat la̍k-hūn ê chi̍t-hūn ,  tōa-be̍h chi̍t hō-mûi-ní tio̍h hiàn i-hoat la̍k-hūn ê chi̍t-hūn ; 14 lūn-kàu iû ê tēng-lē ,  tùi iû ê pà-tek ,  chiū-sī tùi chi̍t kho-ní ,  chiū-sī cha̍p ê pà-tek ,  koh sī chi̍t hō-mûi-ní ,  hiàn chi̍t pà-tek cha̍p-hūn ê chi̍t-hūn ;  in-ūi cha̍p pà-tek ,  chiū-sī chi̍t hō-mûi-ní ; 15 tùi Í-sek-lia̍t pûi ê chháu-tiûⁿ tī iûⁿ-kûn-tiong múi nn̄g-pah chiah iûⁿ tio̍h hiàn chi̍t chiah iûⁿ-ko ,  chòe sò͘-chè ,  sio-chè ,  siā-un-chè ,  thòe in sio̍k-chōe ;  che chiū-sī Chú Iâ-hô-hoa kóng--ê , 16 Kéng-lāi ê chèng peh-sìⁿ lóng tio̍h ēng chit ê lé-mi̍h hiàn hō͘ Í-sek-lia̍t ê jîn-kun , 17 Jîn-kun ê pún-hūn tī choeh-kî ,  ta̍k-ge̍h ê chhoe-it ,  ta̍k-pái an-hioh-ji̍t kap Í-sek-lia̍t ke-tiong só͘ tiāⁿ-tio̍h ê choeh-kî tio̍h hiàn sio-chè ,  sò͘-chè ,  koàn-tiān-chè ;  i tio̍h pī-pān sio̍k-chōe-chè ,  sò͘-chè ,  sio-chè ,  kap pêng-an-chè ,  ūi-tio̍h Í-sek-lia̍t-ke sio̍k-chōe , 18 Chú Iâ-hô-hoa án-ni kóng ,  Tī chiaⁿ-ge̍h chhoe-it lín tio̍h chhú bô hâ-chhû ê gû-káng ,  lâi chheng-khì sèng-só͘ , 19 Chè-si tio̍h chiong sio̍k-chōe-chè ê huih boah tī tiān ê mn̂g-khiā ,  kap tôaⁿ-khat ê sì-kak ,  kap lāi-īⁿ ê mn̂g-khiā , 20 Hit-ge̍h ê chhoe chhit iā tio̍h án-ni chòe ūi-tio̍h chhò-gō͘ hoān-chōe-ê ,  kap gû-gōng lâi hoān-tio̍h--ê ,  lâi ūi-tio̍h tiān sio̍k-chōe , 21 Chiaⁿ-ge̍h cha̍p-sì ,  lín tio̍h siú pôaⁿ-kè-choeh ,  siú chit ê choeh chhit-ji̍t ;  tio̍h chia̍h bô-kàⁿ ê piáⁿ , 22 Hit-ji̍t jîn-kun tio̍h ūi-tio̍h ka-kī kap kok-lāi ê chèng peh-sìⁿ pī-pān chi̍t chiah kang ê gû chòe sio̍k-chōe-chè , 23 Tng choeh-kî ê chhit-ji̍t i tio̍h pī-pān sio-chè hiàn hō͘ Iâ-hô-hoa ,  liân-liân chhit-ji̍t ,  ta̍k-ji̍t tio̍h ēng chhit-chiah gû-káng kap chhit chiah mî-iûⁿ-káng ,  lóng bô hâ-chhû--ê ;  ta̍k-ji̍t iā tio̍h pī-pān chi̍t chiah soaⁿ-iûⁿ-káng chòe sio̍k-chōe-chè , 24 I iā tio̍h pī-pān sò͘-chè ,  chi̍t chiah gû-káng chi̍t ê i-hoat ,  chi̍t chiah mî-iûⁿ-káng chi̍t ê i-hoat ,  múi i-hoat tio̍h iû chi̍t-him , 25 Chhit-ge̍h cha̍p-gō͘ ;  siú choeh ê sî chhit-ji̍t kú i tio̍h án-ni chòe ;  chiàu sio̍k-chōe-chè ,  chiàu sio-chè ,  chiàu sò͘-chè ,  iā tio̍h chiàu iû , 
