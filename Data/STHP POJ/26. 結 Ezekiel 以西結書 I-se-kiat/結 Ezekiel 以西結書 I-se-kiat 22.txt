1 Iâ-hô-hoa ê ōe koh lîm-kàu góa kóng , 2 Jîn-chú ah ,  lí beh sím-mn̄g ,  sím-mn̄g hō͘ lâng lâu huih ê siâⁿ mah? tio̍h hō͘ i chai i it-chhè khó-ò͘ⁿ ê sū , 3 Lí tio̍h kóng ,  Chú Iâ-hô-hoa án-ni kóng ,  Chit ê siâⁿ ,  ū lâu lâng ê huih tī hit lāi-bīn ,  hō͘ i ê ji̍t-chí kàu ;  koh chng ngó͘-siōng phah lâ-sâm ka-kī ,  hām-hāi ka-kī , 4 In-ūi lí hō͘ lâng lâu huih ,  chiū ū chōe ;  lí chng ngó͘-siōng sī phah lâ-sâm ka-kī ;  chiū lí hō͘ lí ê ji̍t kūn ,  lí í-keng kàu lí ê nî ;  só͘-í Góa hō͘ lí siū lia̍t-kok ê lêng-jio̍k ,  lia̍t-pang ê thí-chhiò , 5 Lí chit-ê chhàu-miâ chōe-chōe jiáu-loān ê siâⁿ ah! hiah-ê lī-khui lí kūn ,  lī-khui lí hn̄g--ê ,  lóng beh thí-chhiò lí , 6 Khòaⁿ ah ,  Í-sek-lia̍t ê siú-léng ,  ta̍k-ê théng i khùi-la̍t ,  tī lí tiong-kan lâu lâng ê huih , 7 Tī lí tiong-kan ū bú-bān pē-bú ;  tī lí tiong-kan ū ap-chè chhut-gōa lâng ;  tī lí tiong-kan ū khui-hū ko͘-jî kóaⁿ-hū--ê , 8 Lí khòaⁿ-khin Góa ê sèng-mi̍h ,  hoān-tio̍h Góa ê an-hioh-ji̍t , 9 Tī lín tiong-kan ū húi-pòng lâng ,  beh hō͘ lâng lâu huih--ê ;  tī lín tiong-kan ū tī soaⁿ-téng chia̍h chè-mi̍h ,  tī lín tiong-kan ū kiâⁿ îm-loān , 10 Tī lín tiong-kan ū lō͘-hiān lāu-pē ê ē-thé ;  tī lín tiong-kan ū lêng-jio̍k ge̍h-keng bô chheng-khì ê hū-jîn-lâng--ê , 11 Ū lâng kap chhù-piⁿ ê bó͘ kiâⁿ khó-ò͘ⁿ ê sū ;  iā ū lâng îm i ê sim-pū lâi phah lâ-sâm--i ;  tī lín tiong-kan ia̍h ū lâng lêng-jio̍k i ê chí-bē ,  chiū-sī i ê lāu-pē ê cha-bó͘-kiáⁿ , 12 Tī lín tiong-kan ū siū pò͘-lō͘ ,  lâi lâu lâng ê huih ,  lí ia̍h ū the̍h lāi-chîⁿ ,  thó lī-sek ;  lí in-ūi tham-sim ,  le̍k-sek chhù-piⁿ ,  tit-tio̍h châi-lī ;  kéng-jiân bōe-kì-tit Góa ;  che sī Chú Iâ-hô-hoa kóng--ê , 13 Khòaⁿ ah ,  Góa in-ūi lí só͘ tit put-gī ê chîⁿ ,  kap lí tiong-kan só͘ lâu ê huih ,  Góa chiū phah-chhiú , 14 Kàu Góa pān lí ê ji̍t ,  lí ê sim iáu ōe jím-siū mah? lí ê chhiú iáu ōe ū la̍t mah? Góa Iâ-hô-hoa kóng chit ê ōe ,  chiū beh chiàu án-ni kiâⁿ , 15 Góa beh hun-sòaⁿ lí tī lia̍t-kok ,  sì-sòaⁿ lí tī lia̍t-pang ;  Góa beh tû lí tiong-kan ê ù-òe , 16 Lí beh tī lia̍t-kok lâng ê bīn-chêng ,  in-ūi ka-kī só͘ kiâⁿ--ê ,  siū siat-to̍k ;  lí chiū chai Góa sī Iâ-hô-hoa , 17 Iâ-hô-hoa ê ōe lîm-kàu góa kóng , 18 Jîn-chú ah ,  Í-sek-lia̍t-ke chāi Góa khòaⁿ sī che-tái ;  in lóng sī hé-lô͘-tiong ê tâng ,  siah ,  thih ,  iân ;  sī gûn ê che-tái , 19 Só͘-í Chú Iâ-hô-hoa án-ni kóng ,  In-ūi lín lóng chiâⁿ-chòe che-tái ;  khòaⁿ ah ,  Góa beh chū-chi̍p lín tī Iâ-lō͘-sat-léng ê tiong-kan , 20 Lâng cháiⁿ-iūⁿ chiong gûn ,  tâng ,  thih ,  iân ,  siah ,  chū-chi̍p tī hé-lô͘-tiong ;  khan-hé hō͘ i iûⁿ ;  án-ni Góa ia̍h beh ēng Góa ê siū-khì ,  kap tōa siū-khì ,  chū-chi̍p lín ,  hē lín tī-hia ,  lâi iûⁿ-hòa lín , 21 Góa beh chū-chi̍p lín ,  ēng Góa tōa siū-khì ê hé pûn lín ,  lín chiū tī hit tiong-kan iûⁿ-hòa , 22 Gûn cháiⁿ-iūⁿ iûⁿ tī hé-lô͘-tiong ,  lín ia̍h beh án-ni iûⁿ tī hit tiong-kan ;  lín chiū chai Góa Iâ-hô-hoa piàⁿ-chhut Góa ê tōa siū-khì tī lín ê téng-bīn , 23 Iâ-hô-hoa ê ōe lîm-kàu góa kóng , 24 Jîn-chú ah ,  lí tio̍h tùi chit ê tōe kóng ,  Lí sī bē tit-tio̍h chheng-khì ê tōe ,  tī tōa siū-khì ê ji̍t ,  ia̍h bô lo̍h-hō͘ tī lí hia , 25 I tiong-kan ê sian-ti lóng kiat-tóng ,  chhin-chhiūⁿ hm̄-hm̄-háu ê sai ,  jiàu-tio̍h só͘ chhiúⁿ ê mi̍h ,  in thun-chia̍h lâng ê sîn-hûn ,  chhiúⁿ lâng ê hè-châi pó-mi̍h ;  hō͘ in ê tiong-kan ê chiú-kóaⁿ-lâng koh khah-chōe , 26 I ê chè-si kóe-chhoa̍h Góa ê lu̍t-hoat ,  siat-to̍k Góa ê sèng-só͘ ,  bô hun-piat sèng-ê kap chho͘-sio̍k-ê ,  ia̍h bô hō͘ lâng hun-piat bô chheng-khì--ê ,  kap chheng-khì--ê ;  koh ng ba̍k-chiu m̄ khòaⁿ Góa chiah ê an-hioh-ji̍t ,  Góa ia̍h tī in tiong-kan siū siat-to̍k , 27 I ê kùi-cho̍k chhin-chhiūⁿ chhâi-lông ,  jiàu-tio̍h só͘ chhiúⁿ ê mi̍h ,  thâi lâng lâu huih ,  siong-hāi lâng ê sìⁿ-miā ,  ài tit-tio̍h put-gī ê chîⁿ , 28 I ê sian-ti chhin-chhiūⁿ ēng he-chúi kā in chhéng-pe̍h ,  khòaⁿ hu-ké ê īⁿ-siōng ,  ēng pe̍h-chha̍t kā in chiam-pok ,  kóng ,  Chú Iâ-hô-hoa án-ni kóng ,  kî-si̍t Iâ-hô-hoa bô-iáⁿ kóng , 29 Kok-lāi ê peh-sìⁿ it-bī kiâⁿ ap-chè koàn-liān chhiúⁿ lâng ;  khui-hū sòng-hiong khùn-khó͘--ê ,  bô chêng-lí khi-ap chhut-gōa lâng , 30 Góa tī in tiong-kan chhē-khòaⁿ ū chi̍t-lâng thang lâi ûi-chhiûⁿ ,  tī Góa ê bīn-chêng ūi-tio̍h chit ê kok khiā tī phòa-khiah ê só͘-chāi ,  hō͘ góa bô châu-bia̍t i ;  chóng-sī chhē bô chi̍t-ê , 31 Só͘-í Góa ēng Góa ê thòng-hūn piàⁿ tī in ê téng-bīn ,  ēng Góa tōa siū-khì ê hé bia̍t--in ;  chiàu in só͘ kiâⁿ--ê ,  pò-èng tī in ê thâu-khak-téng ;  che sī Chú Iâ-hô-hoa kóng--ê , 
