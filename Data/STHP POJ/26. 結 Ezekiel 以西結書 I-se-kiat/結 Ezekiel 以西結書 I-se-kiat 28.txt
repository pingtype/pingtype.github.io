1 Iâ-hô-hoa ê ōe koh lîm-kàu góa kóng , 2 Jîn-chú ah ,  lí tio̍h tùi Chhui-lô ê kun-ông kóng ,  Chú Iâ-hô-hoa án-ni kóng: In-ūi lí sim-lāi kiau-ngō͘ ,  lí ia̍h kóng ,  Góa sī chi̍t ê siōng-tè ,  góa tī hái-tiong chē Siōng-tè ê ūi ;  lí sui-jiân chûn-sim ka-kī lia̍h-chòe sī Siōng-tè ,  kî-si̍t lí sī lâng ,  m̄-sī Siōng-tè , 3 Khòaⁿ ah ,  lí pí Tān-í-lí khah ū tì-hūi ,  bô chi̍t-hāng pì-bi̍t ê sū tùi lí ún-ba̍t , 4 Lí óa-khò ka-kī ê tì-hūi chhang-miâ ,  tit-tio̍h châi-pó ,  tit-tio̍h kim-gûn ,  siu tī lí ê khò͘-pâng , 5 Lí óa-khò ka-kī ê tōa tì-hūi kap seng-lí ,  ke-thiⁿ lí ê hó-gia̍h ;  ia̍h lí ê sim ūi-tio̍h lí ê hó-gia̍h lâi kiau-ngō͘ , 6 Só͘-í Chú Iâ-hô-hoa án-ni kóng ,  In-ūi lí chûn-sim ,  ka-kī lia̍h-chòe sī Siōng-tè , 7 khòaⁿ ah ,  só͘-í Góa beh tòa gōa-pang lâng ,  chiū-sī lia̍t-kok-tiong kiông-pō ê lâng ,  lâi lí chia ;  in beh pu̍ih-to kong-kek lí tùi tì-hūi só͘ tit-tio̍h ê hó-mi̍h ;  phah lâ-sâm lí ê êng-kng , 8 In beh hō͘ lí lo̍h chhim-khiⁿ ;  lí beh sí tī hái-tiong ,  chhin-chhiūⁿ siū-thâi ê lâng ê sí chi̍t-iūⁿ , 9 Tī thâi lí ê lâng ê bīn-chêng ,  lí iáu-bē kóng ,  Góa sī Siōng-tè mah? kî-si̍t lí tī thâi-sí lí ê lâng ê chhiú ,  put-kò sī lâng ,  m̄-sī Siōng-tè , 10 Lí beh sí ,  tī gōa-kok lâng ê chhiú-tiong ,  chhin-chhiūⁿ bē siū kat-lé ê lâng ê sí chi̍t-iūⁿ ,  in-ūi Góa ū kóng i ;  che sī Chú Iâ-hô-hoa só͘ kóng-ê , 11 Iâ-hô-hoa ê ōe lîm-kàu góa kóng , 12 Jîn-chú ah ,  lí tio̍h kā Chhui-lô ông chòe ai-ko ,  tùi i kóng ,  Chú Iâ-hô-hoa án-ni kóng ,  Lí bô só͘ m̄ chiâu-pī ,  tì-hūi chhiong-chiok ,  oân-choân súi , 13 Lí bat tī Ai-tiân Siōng-tè ê hn̂g-lāi ,  ēng ta̍k-iūⁿ ê pó-chio̍h chòe lí ê chng-thāⁿ ,  chiū-sī âng-pó-chio̍h ,  n̂g-ge̍k ,  kap kim-kong-chio̍h ,  chhiⁿ-ge̍k ,  âng-bé-ló ,  kap phek-ge̍k ,  lâm-ge̍k ,  le̍k-pó-chio̍h ,  kap chhiah-ge̍k ,  kap n̂g-kim ;  koh lí kó͘ kap siau ,  tī lí hia chè-chō ,  tng lí siū-chō ê ji̍t ,  chiū lóng chiâu-pī , 14 Lí sī hit ê siū boah-iû jia-khàm ê ki-lō͘-peng ;  Góa an-tì lí tī Siōng-tè ê sèng-soaⁿ ;  lí óng-lâi tī chhut-hé ê chio̍h ê tiong-kan , 15 Lí tùi siū-chō ê ji̍t só͘ kiâⁿ lóng oân-choân ,  ti̍t-kàu chhē-tio̍h put-gī tī lí ê tiong-kan , 16 In-ūi lí seng-lí chin-tōa ,  lâng chiū ēng kiông-pō chhiong-móa tī lí ê tiong-kan ,  tì-kàu lí hoān-chōe ;  in-ūi án-ni ,  Góa khòaⁿ lí chhin-chhiūⁿ ù-òe ,  chiū tùi Siōng-tè ê soaⁿ kóaⁿ-tio̍k lí ;  jia-khàm ê ki-lō͘-peng ah ,  Góa í-keng chiong lí tùi chhut-hé ê chio̍h ê tiong-kan tû-bia̍t , 17 Lí in-ūi súi ,  sim-tiong kiau-ngō͘ ;  koh in-ūi lí ê êng-kng pāi-hoāi lí ê tì-hūi ;  Góa í-keng chhia-tó lí tī tōe--nih ,  hō͘ lí tó tī kun-ông ê bīn-chêng ,  hō͘ in khòaⁿ-kìⁿ , 18 Lí in-ūi chōe-kòa chin-chōe ,  chòe seng-lí bô kong-tō ;  lí phah lâ-sâm lí hiah ê sèng-só͘ ;  só͘-í Góa hō͘ hé tùi lí tiong-kan chhut ,  lâi sio-bia̍t lí ;  hō͘ lí tī só͘ ū khòaⁿ-kìⁿ ê lâng ê ba̍k-chiu-chêng ,  piàn-chòe tōe-chiūⁿ ê hé-hu , 19 Chèng peh-sìⁿ ê tiong-kan ,  kìⁿ-nā bat lí ê lâng ,  lóng beh ūi-tio̍h lí lâi gông-ngia̍h ;  lí hō͘ lâng thang kiaⁿ ,  éng-oán bô thang koh tī-teh , 20 Iâ-hô-hoa ê ōe lîm-kàu góa kóng , 21 Jîn-chú ah ,  lí ê bīn tio̍h ǹg Se-tùn ,  tùi i soan-thoân ,  kóng , 22 Chú Iâ-hô-hoa án-ni kóng ,  Se-tùn ah ,  khòaⁿ ah ,  Góa kap lí chòe tùi-te̍k ,  Góa tek-khak tī lí tiong-kan tit-tio̍h êng-kng ;  Góa tī i tiong-kan kiâⁿ sím-phòaⁿ ,  hián-bêng Góa chòe-sèng ê sî ,  in chiū chai Góa sī Iâ-hô-hoa , 23 Góa ia̍h beh hō͘ un-e̍k kap lâu-huih ê sū ji̍p i ê ke-lō͘ ,  tio̍h-siong--ê tó tī i ê tiong-kan ,  sì-ûi ū to-kiàm kong-kek i ;  in chiū chai Góa sī Iâ-hô-hoa , 24 Sì-ûi pêng-sò͘ khòaⁿ-khin Í-sek-lia̍t-ke ê lâng ,  í-āu bô koh ǹg in chòe chha̍k lâng ê chhì ,  hō͘ lâng kan-khó͘ ê chháu-chhì ;  in chiū chai Góa sī Chú Iâ-hô-hoa , 25 Chú Iâ-hô-hoa án-ni kóng ,  Góa chū-chi̍p Í-sek-lia̍t-ke ,  tùi só͘ sì-sòaⁿ--khì ê peh-sìⁿ-tiong ,  tùi in hián-bêng Góa chòe-sèng ,  tī lia̍t-kok lâng ê ba̍k-chiu-chêng ;  hit-sî in beh khiā-khí tī pún só͘-chāi ,  chiū-sī Góa só͘ siúⁿ-sù Góa ê lô͘-po̍k Ngá-kok ê tōe , 26 In beh an-jiân khiā-khí tī hí tiong-kan ;  Góa í-keng kiâⁿ sím-phòaⁿ tī sì-ûi khòaⁿ-khin in ê lâng ,  hit-sî in beh khí chhù ,  chai-chèng phû-tô-hn̂g ,  an-jiân khiā-khí ;  in chiū chai Góa sī Iâ-hô-hoa ,  in ê Siōng-tè , 
