1 Iâ-hô-hoa ê ōe lîm-kàu góa kóng , 2 Jîn-chú ah ,  lí tio̍h bīn ǹg Se-jíⁿ soaⁿ ,  soan-thoân lâi kong-kek i , 3 Tùi i kóng ,  Chú Iâ-hô-hoa án-ni kóng ,  Khòaⁿ ah ,  Se-jíⁿ soaⁿ ah ,  Góa kap lí chòe tùi-te̍k ,  Góa beh chhun-chhiú kong-kek lí ;  hō͘ lí léng-chēng ,  thang hō͘ lâng gông-ngia̍h , 4 Góa beh hō͘ lí chiah ê siâⁿ pìⁿ-chòe pha-hng ,  hō͘ lí léng-chēng ;  lí chiū chai Góa sī Iâ-hô-hoa , 5 In-ūi lí khǹg éng-oán ê oàn-hūn ;  tī Í-sek-lia̍t cho̍k tú-tio̍h chai-ē ,  chōe-kòa kiat-kio̍k ê sî ,  lí chiong in kau hō͘ to-kiàm ê sè-le̍k , 6 Só͘-í Chú Iâ-hô-hoa án-ni kóng ,  Góa chí Góa ê éng-oa̍h lâi chiù-chōa ,  Góa tek-khak hō͘ lí tú-tio̍h lâu-huih ê pò-èng ;  chōe tek-khak tui-kóaⁿ lí ;  lí í-keng bô oàn-hūn thâi lâng lâu huih ,  só͘-í chit ê chōe tek-khak tui-jip lí , 7 Góa beh hō͘ Se-jíⁿ-soaⁿ pha-hng léng-chēng ;  tùi-hia óng-lâi ê lâng Góa beh chián-tû i , 8 Góa beh hō͘ i hiah ê soaⁿ ,  siū thâi ê lâng móa-móa ;  hō͘ to-kiàm thâi-sí--ê beh tó tī lí ê sió-soaⁿ ,  kap soaⁿ-kok ,  kap it-chhè ê khiⁿ-kau , 9 Góa beh hō͘ lí éng-oán pha-hng ,  lí chiah ê siâⁿ tek-khak bô lâng khiā-khí ;  chiū lín tek-khak chai Góa sī Iâ-hô-hoa , 10 In-ūi lín kóng ,  Chí nn̄g-kok nn̄g ê tōe-hng ,  lóng beh kui góa ,  goán beh tit-tio̍h ;  kî-si̍t Iâ-hô-hoa tī-hia , 11 Só͘-í Chú Iâ-hô-hoa án-ni kóng ,  Góa kí Góa ê éng-oa̍h lâi chiù-chōa ;  Góa beh chiàu lí ê siū-khì ,  kap chiàu lí ūi-tio̍h oàn-hūn lâi kiâⁿ tī in ê oàn-tò͘ ,  khoán-thāi lí ;  chiū Góa sím-phòaⁿ lí ê sî beh hián-bêng ka-kī tī in tiong-kan , 12 Lí chiū chai Góa Iâ-hô-hoa í-keng thiaⁿ-kìⁿ lí kong-kek Í-sek-lia̍t chiah ê soaⁿ só͘ kóng ê pòng-to̍k ,  sī kóng ,  Pha-hng lah ,  in í-keng kau tī goán ,  hō͘ goán thang thun i , 13 Koh lín ēng chhùi ǹg Góa lâi ka-kī khoa-kháu ;  ke-thiⁿ lín chiah ê ōe lâi kong-kek Góa ;  Góa thiaⁿ-kìⁿ lah , 14 Chú Iâ-hô-hoa án-ni kóng ,  Tng choân-tōe hoaⁿ-hí ê sî ,  Góa beh hō͘ lí pha-hng , 15 Lí in-ūi Í-sek-lia̍t-ke ê ki-gia̍p pha-hng ,  lâi hoaⁿ-hí ;  Góa iā beh án-ni khoán-thāi lí ;  Se-jíⁿ soaⁿ ah ,  lí beh pha-hng ,  í-ki̍p Í-tong choân-tōe iā án-ni ;  in chiū chai Góa sī Iâ-hô-hoa , 
