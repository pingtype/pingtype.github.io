1 Jîn-chú ah ,  lí tio̍h ǹg Ko-kek lâi soan-thoân kong-kek i kóng ,  Chú Iâ-hô-hoa án-ni kóng ,  Lô-si ,  Bí-siat ,  Thó͘-pa ê jîn-kun ,  Ko-kek ah ,  Góa kap lí chòe tùi-te̍k ; 2 Góa beh hō͘ lí oa̍t-tńg ,  beh chhōa lí chìn-chêng ,  hō͘ lí tùi pak-hng ê ke̍k-thâu lâi ,  tòa lí kàu Í-sek-lia̍t ê soaⁿ ; 3 Góa beh tùi lí ê tò-chhiú phah ka-la̍uh lí ê keng ,  tùi lí ê chiàⁿ-chhiú phah-lak lí ê chìⁿ , 4 Lí kap lí ê kun-tūi í-ki̍p kap lí lâi ê lia̍t-kok lâng beh tó tī Í-sek-lia̍t ê soaⁿ ;  Góa beh chiong lí hō͘ ta̍k-iūⁿ ê eng-chiáu kap chhân-iá ê iá-siù chòe chia̍h-mi̍h , 5 Lí beh tó tī chhân-iá ;  in-ūi Góa bat kóng--i ;  che sī Chú Iâ-hô-hoa kóng--ê , 6 Góa iā beh kàng-lo̍h hé tī Má-kok kap hái-sū an-jiân khiā-khí ê lâng ê sin-chiūⁿ ;  in chiū chai Góa chiū-sī Iâ-hô-hoa , 7 Góa beh tī Góa ê peh-sìⁿ Í-sek-lia̍t tiong hián-chhut Góa ê sèng-miâ ,  iā bô iông-ún Góa ê sèng-miâ koh siū siat-to̍k ;  lia̍t-kok lâng chiū chai Góa chiū-sī Iâ-hô-hoa ,  Í-sek-lia̍t tiong ê Sèng--ê , 8 Chú Iâ-hô-hoa kóng ,  Khòaⁿ ah ,  tāi-chì lâi--lah iā beh chiâⁿ i ;  che sī Góa só͘ kóng ê ji̍t , 9 Khiā-khí Í-sek-lia̍t siâⁿ ê lâng beh chhut--khì ,  khí-hé sio i ê ke-si ,  chiū-sī tōa-sòe ê tîn-pâi ,  keng-chìⁿ ,  thûi-á kap chhiuⁿ ,  lóng beh ēng in lâi hiâⁿ-hé le̍k-kè chhit-nî kú ; 10 sīm-chì in bô beh tùi chhân-iá khioh-chhâ ,  iā bô beh tùi chhiū-nâ chhò-chhiū ;  in-ūi in beh ēng ke-si hiâⁿ-hé ;  koh beh chhiúⁿ hiah ê chhiúⁿ in ê lâng ,  kiap hiah ê kiap in ê lâng ;  che chiū-sī Chú Iâ-hô-hoa kóng--ê , 11 Tng hit-ji̍t góa beh chiong Í-sek-lia̍t tōe ,  hái ê tang--sì ,  lâng só͘ keng-kè ê soaⁿ-kok ,  siúⁿ-sù Ko-kek chòe thióng-tōe chó͘-tòng keng-kè ê lâng ê lō͘ ;  tī-hia lâng beh bâi-chòng Ko-kek kap i ê chèng-lâng ;  beh chheng hit só͘-chāi chòe Hap-bûn-ko-kek ê soaⁿ-kok , 12 Í-sek-lia̍t-ke beh bâi-chòng in le̍k-kè chhit-ge̍h ji̍t ê kú ,  hō͘ hit ê tōe chheng-khì , 13 Thong-kok ê peh-sìⁿ beh bâi-chòng in ;  tng Góa tit-tio̍h êng-kng ê ji̍t ,  chit ê sū beh hō͘ in tit-tio̍h miâ-siaⁿ ;  che sī Chú Iâ-hô-hoa kóng--ê , 14 In beh phài lâng siông-siông sûn-cha piàn-tōe ;  kap keng-kè ê lâng saⁿ-kap chòng hiah ê chhun tī tōe--nih ê sin-si ,  thang chheng-khì hit ê tōe-hng ;  kàu chhit-ge̍h ji̍t móa ,  in beh koh sì-kòe chhē , 15 Sûn-cha piàn tōe ê lâng beh keng-kè ;  nā ū lâng khòaⁿ-kìⁿ lâng ê kut-hâi ,  chiū tī-hia li̍p chi̍t ê kì-hō ,  thèng-hāu bâi-chòng ê lâng bâi-chòng i tī Hap-bûn-ko-kek ê soaⁿ-kok , 16 Iā beh ū chi̍t ê siâⁿ ,  miâ kiò Hap-bûn-ná ,   In beh án-ni chheng-khì hit ê tōe , 17 Jîn-chú ah ,  Chú Iâ-hô-hoa án-ni kóng ,  Lí tio̍h tùi ta̍k-iūⁿ ê pe-chiáu í-ki̍p chhân-iá ê iá-siù kóng ,  Lín tio̍h chū-chi̍p chòe-tīn lâi ;  tio̍h tùi sì-hng chū-chi̍p kàu Góa ūi-tio̍h lín só͘ hiàn ê chè ,  chiū-sī Í-sek-lia̍t soaⁿ ê tōa-chè ,  hō͘ lín thang chia̍h-bah lim-huih , 18 Lín beh chia̍h ióng-sū ê bah ,  lim tōe-chiūⁿ siú-léng ê huih ,  kang ê mî-iûⁿ ,  iûⁿ-á ,  kang ê soaⁿ-iûⁿ ,  kang ê gû ,  lóng sī Pa-san pûi ê cheng-siⁿ , 19 Lín chia̍h Góa ūi-tio̍h lín só͘ hiàn ê chè ,  beh chia̍h iû kàu pá ,  lim-huih kàu chùi , 20 Lín beh tī Góa ê toh chia̍h bé-phit kap chē-chhia-ê ,  kap ióng-sū kap it-chhè ê chiàn-sū kàu pá-pá ;  che sī Chú Iâ-hô-hoa kóng--ê , 21 Góa beh hián-bêng Góa ê êng-kng tī lia̍t-kok-tiong ,  lia̍t-kok iā beh khòaⁿ-kìⁿ Góa só͘ kiâⁿ ê sím-phòaⁿ ,  kap Góa só͘ hē tī in sin-chiūⁿ ê chhiú , 22 Án-ni tùi hit-ji̍t í-āu Í-sek-lia̍t-ke beh chai Góa sī Iâ-hô-hoa in ê Siōng-tè , 23 Lia̍t-kok iā beh chai Í-sek-lia̍t-ke siū-lia̍h sī in-ūi in ê chōe-kòa ;  in tek-chōe Góa ,  Góa tùi in ng Góa ê bīn ;  chiong in kau tī in ê tùi-te̍k ê chhiú ;  in chiū lóng tó tī to-ē , 24 Góa chiàu in ê ù-òe chiàu in ê kè-sit khoán-thāi in ;  tùi in ng Góa ê bīn , 25 Só͘-í Chú Iâ-hô-hoa án-ni kóng ,  Góa beh hō͘ Ngá-kok siū-lia̍h ê lâng tò--lâi ;  iā beh lîn-bín Í-sek-lia̍t choân-ke ; 26 iā beh ūi-tio̍h Góa ê sèng-miâ jia̍t-sim , 27 In tī pún só͘-chāi an-jiân khiā-khí ,  bô lâng hō͘ in kiaⁿ ,  tī Góa chiong in tùi lia̍t-kok-tiong chhōa tò--lâi ,  tùi tùi-te̍k ê tōe chū-chi̍p lâi ,  Góa tī lia̍t-kok ê bīn-chêng ,  tī in sin-chiūⁿ hián-bêng chòe-sèng ê sî ,  in beh tam-tng in ê kiàn-siàu kap in kan-hoān Góa it-chhè ê chōe , 28 Góa hō͘ in siū-lia̍h tī lia̍t-pang ,  koh chū-chi̍p in tò--lâi pún só͘-chāi ,  bô lâu chi̍t-lâng tī-hia ,  in chiū chai Góa sī in ê Siōng-tè Iâ-hô-hoa , 29 Góa iā bô koh tùi in ng Góa ê bīn ;  in-ūi Góa í-keng chiong Góa ê sîn kàng-lo̍h tī Í-sek-lia̍t-ke ;  che sī Chú Iâ-hô-hoa kóng--ê , 
