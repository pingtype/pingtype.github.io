1 Āu-lâi i chhōa góa kàu chi̍t ê mn̂g ,  chiū-sī ǹg-tang ê mn̂g , 2 Khòaⁿ ah ,  Í-sek-lia̍t Siōng-tè ê êng-kng tùi tang--sì lâi ;  I ê siaⁿ chhin-chhiūⁿ chōe-chōe chúi ê siaⁿ ;  tōe chiū in-ūi I ê êng-iāu lâi hoat-chhut kng , 3 I ê khoán-sit sī chhin-chhiūⁿ góa só͘ khòaⁿ-kìⁿ ê khoán-sit ,  chiū-sī góa chêng lâi beh bia̍t siâⁿ ê sî só͘ khòaⁿ-kìⁿ ê khoán-sit ;  hit ê īⁿ-siōng iā chhin-chhiūⁿ góa tī Ka-pa-ló͘ hô-piⁿ só͘ khoaⁿ-kìⁿ ê īⁿ-siōng ;  góa chiū phak-lo̍h tōe , 4 Iâ-hô-hoa ê êng-kng tùi ǹg-tang ê mn̂g ji̍p tī tiān-lāi , 5 Tùi án-ni sîn chiū kú-khí góa ,  tòa góa ji̍p lāi-īⁿ ;  khòaⁿ ah ,  Iâ-hô-hoa ê êng-kng chhiong-móa tiān-lāi , 6 Góa thiaⁿ-kìⁿ ū chi̍t-ūi tùi tiān-lāi ǹg góa kóng-ōe ;  ū chi̍t-lâng khiā tī góa ê sin-piⁿ , 7 I tùi góa kóng ,  Jîn-chú ah ,  che sī Góa pó-chō ê só͘-chāi ,  sī Góa kha-chiúⁿ só͘ ta̍h ê tōe ,  Góa beh tī-chia tiàm tī Í-sek-lia̍t lâng ê tiong-kan kàu éng-oán ,  Í-sek-lia̍t-ke kap in ê kun-ông bô beh koh ēng in ê îm-hēng í-ki̍p in ê kun-ông ê sin-si tī koâiⁿ ê só͘-chāi lâi phah lâ-sâm Góa ê sèng-miâ ; 8 in hē in ê mn̂g-tēng kūn-óa Góa ê mn̂g-tēng ,  in ê mn̂g-khiā kūn-óa Góa ê mn̂g-khiā ;  in kap Góa ê tiong-kan put-kò keh chi̍t-chōa chhiûⁿ ;  koh ēng in só͘ kiâⁿ khó-ò͘ⁿ ê sū phah lâ-sâm Góa ê sèng-miâ ;  só͘-í Góa siū-khì lâi bia̍t in , 9 Taⁿ in tio̍h tùi Góa ê bīn-chêng tû--khì in ê îm-hēng kap kun-ông ê sin-si lī-khui hn̄g-hn̄g ,  Góa chiū tiàm tī in ê tiong-kan kàu éng-oán , 10 Jîn-chú ah ,  lí tio̍h chiong chit ê tiān chí-sī Í-sek-lia̍t-ke ,  hō͘ in in-ūi ka-kī ê chōe-kòa lâi kiàn-siàu ;  in iā tio̍h niû tiān ê kui-bô͘ , 11 In nā ūi-tio̍h ka-kī it-chhè só͘-kiâⁿ ê sū lâi kiàn-siàu ,  lí tio̍h chí-sī in chit ê tiān ê bô͘ kap i ê khoán-sit ,  i chhut ê só͘-chāi ,  i ji̍p ê só͘-chāi ,  kap i it-chhè ê kui-bô͘ ,  i it-chhè ê lé-gî ,  i it-chhè ê kui-bô͘ ,  i it-chhè ê hoat-tō͘ ,  lóng siá tī in ê ba̍k-chiu-chêng ;  hō͘ in siú it-chhè ê kui-bô͘ ,  it-chhè ê lé-gî lâi kiâⁿ i , 12 Tiān ê hoat-tō͘ chiū-sī án-ni ,  tī soaⁿ-téng sì-ûi ê kài-lāi lóng chòe chì-sèng ,  Khòaⁿ ah ,  che chiū-sī tiān ê hoat-tō͘ , 13 Í-hā sī tôaⁿ ê niû-sò͘ ,  sī ēng tiú niû i ;  (chi̍t ê tiú sī chi̍t tiú koh ke chi̍t pa-chiúⁿ) ;  tôaⁿ-tóe chi̍t-tiú ,  khoah chi̍t-tiú ,  sì-ûi ê kîⁿ ū iān ,  koâiⁿ chi̍t pa-chiúⁿ ;  che chiū-sī tôaⁿ ê chō , 14 Tùi óa thô͘-kha ê tóe-chō kàu ē-chàn ê khat ,  koâiⁿ nn̄g tiú ,  khoah chi̍t tiú ,  tùi sòe-khat kàu tōa-khat koâiⁿ sì tiú ,  khoah chi̍t-tiú , 15 Téng-bīn ê tôaⁿ ū sì tiú ;  tôaⁿ ê téng-bīn ū thóng sì ki kak , 16 Tôaⁿ tn̂g cha̍p-jī tiú ,  khoah cha̍p-jī tiú ,  khoán-sit sù-hong , 17 Sì-bīn ê khat ,  tn̂g cha̍p-sì tiú ,  khoah cha̍p-sì tiú ;  sì-ûi ê iān ū pòaⁿ-tiú ;  i ê tóe-chō sì-ûi chi̍t-tiú ;  i ê kiā-chàn ǹg tang , 18 I tùi góa kóng ,  Jîn-chú ah ,  Chú Iâ-hô-hoa án-ni kóng: Khí-chō chè-tôaⁿ ūi-tio̍h beh tī hí téng-bīn hiàn sio-chè ,  hiù-huih ;  kàu chō-chiâⁿ ê sî i ê lē chhin-chhiūⁿ ē-tóe , 19 Chú Iâ-hô-hoa kóng ,  Lí tio̍h chiong chi̍t chiah kang ê gû-á ,  chòe sio̍k-chōe ê chè ,  kau hō͘ chè-si Lī-bī-lâng ,  Sat-tok ê hō͘-è ,  chiū-sī hiah ê chhin-kūn Góa ho̍k-sāi Góa ê , 20 Lí tio̍h chhú gû-á ê huih ,  boah tī tôaⁿ ê sì-kak ,  kap khat-á ê sì-kak ;  kap sì-ûi ê iān ;  án-ni lâi hō͘ i chheng-khì ,  koh ūi-tio̍h i sio̍k-chōe , 21 Lí iā tio̍h chiong hit chiah chòe sio̍k-chōe-chè ê gû-á ,  sio tī sèng-só͘ ê gōa-bīn ,  chhù-lāi tiāⁿ-tio̍h ê só͘-chāi , 22 Tē-jī-ji̍t tio̍h chiong bô hâ-chhû ê soaⁿ-iûⁿ-kóng hiàn chòe sio̍k-chōe ê chè ;  in beh chheng-khì hit ê tôaⁿ chhin-chhiūⁿ bat ēng kang ê gû-á chheng-khì i chi̍t-iūⁿ , 23 Lí í-keng chheng-khì i ,  tio̍h hiàn chi̍t-chiah bô hâ-chhû kang ê gû kap iûⁿ-kûn tiong chi̍t-chiah bô hâ-chhû kang ê mî-iûⁿ , 24 Lí tio̍h chiong chiah ê mi̍h hiàn tī Iâ-hô-hoa ê bīn-chêng ,  chè-si tio̍h ēng iâm sám tī in téng-bīn ,  hiàn hō͘ Iâ-hô-hoa chòe sio-chè , 25 Chhit-ji̍t-lāi múi-ji̍t lí tio̍h pī-pān chi̍t-chiah kang ê soaⁿ-iûⁿ chòe sio̍k-chōe ê chè ;  in iā tio̍h pī-pān chi̍t-chiah kang ê gû-á kap iûⁿ-kûn-tiong chi̍t-chiah kang ê mî-iûⁿ ,  lóng bô hâ-chhû--ê , 26 Le̍k-kè chhit-ji̍t in beh ūi tôaⁿ sio̍k-chōe ,  hō͘ i chheng-khì ;  án-ni hun-piat i chòe sèng , 27 Hiah ê ji̍t í-keng móa ,  tùi tē poeh-ji̍t í-āu chè-si beh tī tôaⁿ-téng hiàn lín ê sio-chè kap pêng-an ê chè ;  Góa beh chiap-la̍p lín ;  che sī Chú Iâ-hô-hoa kóng--ê , 
