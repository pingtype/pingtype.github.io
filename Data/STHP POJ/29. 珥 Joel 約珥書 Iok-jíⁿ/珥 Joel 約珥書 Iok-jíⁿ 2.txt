1 Lín tio̍h tī Sek-an pûn sàu-kak ,  tī Góa ê sèng-soaⁿ pûn hō-thâu ;  kok-lāi khiā-khí ê peh-sìⁿ lóng tio̍h ngia̍uh-ngia̍uh-chhoah ;  in-ūi Iâ-hô-hoa ê ji̍t beh kàu ,  taⁿ kūn--lah , 2 Hit-ji̍t sī o͘-o͘ àm-àm ,  ba̍t-hûn o͘-àm ê ji̍t ,  chhin-chhiūⁿ phah-phú-kng sek-tì pho͘-móa soaⁿ-thâu ;  ū chi̍t-cho̍k tōa koh kiông ,  chiông-lâi bē-bat ū án-ni--ê ,  í-āu kàu tāi-tāi iā bô , 3 Hé to̍h tī in ê thâu-chêng ,  hé-iām sio tī in ê āu-bīn ;  in bē kàu ê tōe ,  chhin-chhiūⁿ Ai-tiân hn̂g ,  in kè-liáu ê tōe ,  chiâⁿ-chòe pha-hng ê khòng-iá ;  bô chi̍t-hāng ōe siám-pī in , 4 In ê hêng-chōng chhin-chhiūⁿ bé ,  pháu-cháu chhin-chhiūⁿ bé-peng , 5 In thiàu tī soaⁿ-téng ,  chhin-chhiūⁿ chhia ê siaⁿ ,  koh chhin-chhiūⁿ hé-iām sio-chháu ê siaⁿ ,  chhin-chhiūⁿ kiông-béng ê peh-sìⁿ pâi tī chiàn-tīn , 6 In chi̍t-ē lâi ,  chèng peh-sìⁿ chhám kàu-ke̍k ,  bīn lóng piàn-sek , 7 In pháu-cháu chhin-chhiūⁿ ióng-sū ,  peh-chiūⁿ siâⁿ chhin-chhiūⁿ chiàn-sū ,  ta̍k-ê chiàu-lō͘ kiâⁿ ,  bô loān tūi-ngó͘ ; 8 tāi-ke bô saⁿ oe-khoeh ,  ta̍k-ê kiâⁿ i ê lō͘ ;  tú-tio̍h chhiuⁿ-to ,  ia̍h bô siám-pī ; 9 in thiàu-ji̍p siâⁿ ,  pôaⁿ-kè chhiûⁿ ,  pê-chiūⁿ chhù-téng ,  ji̍p thang-á chhin-chhiūⁿ chha̍t ; 10 in chi̍t-ē lâi ,  tōe tín-tāng ,  thiⁿ iô-choah ,  ji̍t-ge̍h o͘-àm ,  chhiⁿ-sîn bô kng , 11 Iâ-hô-hoa tī I ê kun-peng ê bīn-chêng chhut-siaⁿ ,  I ê kun-tūi chin-tōa ;  kiâⁿ I ê bēng-lēng--ê chin kiông-béng ;  in-ūi Iâ-hô-hoa ê ji̍t tōa koh thang kiaⁿ ,  chī-chūi tng ōe khí ah?12 Iâ-hô-hoa kóng ,  Sui-jiân án-ni ,  lín tio̍h ēng choan-sim ,  ēng kìm-chia̍h ,  ēng thî-khàu ,  ēng pi-ai oa̍t-tńg kui-ǹg Góa , 13 Tio̍h thiah-li̍h lín ê sim ,  bo̍h-tit thiah-li̍h lín ê saⁿ ,  kui-ǹg Iâ-hô-hoa lín ê Siōng-tè ;  in-ūi I ū jîn-chû lîn-bín ,  bô khoài-khoài siū-khì ,  móa-móa un-hūi ,  koh thè-hóe I ê chai-ē , 14 Chī-chūi ōe chai I khéng oa̍t-tò-tńg lâi thè-hóe ,  lâu hok-khì tī āu-lâi ,  chiū-sī ū sò͘-chè koàn-tiān hiàn hō͘ lín ê Siōng-tè Iâ-hô-hoa?15 Lín tio̍h tī Sek-an pûn sàu-kak ,  siat chi̍t ê kìm-chia̍h ê sèng-ji̍t ,  tiàu-chi̍p giâm-siok-hōe ; 16 chū-chi̍p chèng peh-sìⁿ hun-piat hit ê hōe chòe-sèng ,  chio-chi̍p lāu-lâng ,  chū-chi̍p gín-ná kap chia̍h-ni--ê ;  hō͘ sin-kiáⁿ-sài chhut i ê chhù ,  sin-niû lī-khui i ê pâng , 17 Ho̍k-sāi Iâ-hô-hoa ê chè-si ,  tio̍h tī léng-lông kap chè-tôaⁿ ê tiong-kan thî-khàu ,  kóng ,  Iâ-hô-hoa ah ,  kiû Lí khoan-sù Lí ê peh-sìⁿ ,  bo̍h-tit hō͘ Lí ê sán-gia̍p siū lêng-jio̍k ,  hō͘ lia̍t-pang koán-hat in ;  siáⁿ-sū hō͘ lia̍t-kok ê lâng kóng ,  In ê Siōng-tè tī toh-lo̍h?18 Hit-sî Iâ-hô-hoa ūi-tio̍h I ê tōe lâi jia̍t-sim ,  lîn-bín I ê peh-sìⁿ , 19 Iâ-hô-hoa ìn I ê peh-sìⁿ kóng ,  Khòaⁿ ah ,  Góa beh hō͘ lín ū gō͘-kak sin-chiú kap iû ,  lín chiū móa-chiok ;  Góa bô koh hō͘ lín tī lia̍t-pang-tiong siū lêng-jio̍k , 20 Góa iā beh hō͘ pak-hng ê kun-tūi lī-khui lín hn̄g-hn̄g ,  kóaⁿ i kàu khòng-hān pha-hng ê tōe ;  i-ê chêng-tūi kàu tang-hái ,  āu-tūi kàu sai-hái ;  in-ūi i kiâⁿ tōa tāi-chì ,  i ê pháiⁿ-bī chhèng-khí ,  chhàu-bī hoat-khí , 21 Tōe-thó͘ ah ,  bo̍h-tit kiaⁿ ,  tio̍h hoaⁿ-hí khoài-lo̍k ;  in-ūi Iâ-hô-hoa kiâⁿ tōa-sū , 22 Chhân-iá ê cháu-siù ah ,  bo̍h-tit kiaⁿ ,  in-ūi khòng-iá ê chháu-tiûⁿ hoat-siⁿ ,  chhiū kiat i ê ké-chí ,  bû-hoa-kó chhiū ,  phû-tô chhiū ,  ia̍h lóng kiat-si̍t , 23 Sek-an ê peh-sìⁿ ah ,  lín tio̍h khoài-lo̍k ,  ūi Iâ-hô-hoa lín ê Siōng-tè lâi hoaⁿ-hí ;  in-ūi I ēng chêng ê hō͘ ki̍p-sî siúⁿ-sù lín ;  ūi-tio̍h lín lo̍h hō͘-chúi ,  chiū-sī chêng ê hō͘ ,  āu ê hō͘ ,  kap í-chêng chi̍t-iūⁿ , 24 Gō͘-kak-tiûⁿ beh ū be̍h móa-móa ,  khut-tiong ê sin-chiú kap iû beh móa--chhut-lâi , 25 Góa chhe kàu lín tiong-kan ê tōa kun-tūi ,  chiū-sī tē-it-chéng ,  tē-jī-chéng ,  tē-saⁿ-chéng ,  tē-sì-chéng ê chháu-meh ,  só͘ chia̍h hiah ê nî-tang ,  Góa lóng beh hêng lín , 26 Lín beh chia̍h lâi ti-chiok ;  ia̍h beh o-ló lín ê Siōng-tè Iâ-hô-hoa ê miâ ;  in-ūi I ūi-tio̍h lín kiâⁿ kî-biāu ê sū ,  Góa ê peh-sìⁿ tek-khak éng-oán bô kiàn-siàu , 27 Lín chiū beh chai Góa tī Í-sek-lia̍t ê tiong-kan ,  koh chai Góa sī Iâ-hô-hoa lín ê Siōng-tè ,  í-gōa bô pa̍t-ê ;  Góa ê peh-sìⁿ tek-khak éng-oán bô kiàn-siàu , 28 Liáu-āu Góa beh ēng Góa ê Sîn kàng-lo̍h hō͘ hoān ū jio̍k-thé--ê ;  lín ê kiáⁿ cha-bó͘-kiáⁿ beh chòe sian-ti kóng-ōe ,  lín ê lāu-lâng beh tit-tio̍h bîn-bāng ,  lín ê siàu-liân lâng beh khòaⁿ-kìⁿ īⁿ-siōng ; 29 tī hiah ê ji̍t ,  Góa beh ēng Góa ê Sîn kàng-lo̍h tī lô͘-po̍k lú-pī , 30 Góa beh hián-bêng kî-sū tī thiⁿ--nih ,  tī tōe--nih ,  huih kap hé ;  kap hé-hun ê thiāu , 31 Ji̍t-thâu beh piàn o͘-àm ,  ge̍h beh piàn-chòe huih ,  tī Iâ-hô-hoa tōa koh thang kiaⁿ ê ji̍t bē kàu ê tāi-seng , 32 Kàu hit-sî ,  kìⁿ-ū kiû-kiò Iâ-hô-hoa ê miâ--ê ,  beh tit-tio̍h kiù ;  in-ūi tī Sek-an soaⁿ kap tī Iâ-lō͘-sat-léng beh ū tô-thoat ê lâng ,  chiàu Iâ-hô-hoa só͘ kóng--ê ,  tī chhun ê peh-sìⁿ-tiong beh ū Iâ-hô-hoa só͘ tiàu--ê , 
