1 In-ūi tī hiah ê ji̍t ,  tng hit-sî ,  chiū-sī Góa hō͘ Iû-tāi kap Iâ-lō͘-sat-léng siū-lia̍h ê lâng tò-tńg-lâi ê sî , 2 Góa beh chū-chi̍p bān peh-sìⁿ ,  chhōa in lo̍h--khì Iok-sa-hoat ê soaⁿ-kok ,  tī-hia sím-phòaⁿ in ;  in-ūi in chiong Góa ê peh-sìⁿ ,  chiū-sī Góa ê sán-gia̍p Í-sek-lia̍t ,  hun-sòaⁿ tī lia̍t-kok-tiong ;  koh pun Góa ê thó͘-tōe ; 3 koh chiong Góa ê peh-sìⁿ chòe-khau lâi liam ,  chiong gín-ná ōaⁿ ki-lú ;  bōe cha-bó͘-gín-ná ,  bóe chiú lim , 4 Chhui-lô ah ,  Se-tùn ah ,  Hui-lī-sū sì-kéng ah ,  lín kap Góa sím-mi̍h kan-sia̍p? lín beh pò-èng Góa mah? Lín nā pò-èng Góa ,  Góa beh kín-kín hō͘ lín ê pò-èng kui tī lín ê thâu-khak , 5 Lín kì-jiân chhiúⁿ-the̍h Góa ê kim ,  gûn ,  koh chiong Góa só͘ hoaⁿ-hí ê pó-mi̍h ,  tòa ji̍p lín ê kiong-tiān ; 6 koh lín bat ēng Iû-tāi lâng kap Iâ-lō͘-sat-léng ê lâng ,  bōe hō͘ Hi-lia̍p lâng ,  beh hō͘ in lī-khui in ê kéng-kài hn̄g-hn̄g , 7 Khòaⁿ ah ,  Góa beh kek-tōng in lī-khui lín só͘ bōe in kàu ê só͘-chāi ;  Góa beh hō͘ lín ê pò-èng kui tī lín ê thâu-khak ; 8 Góa beh chiong lín ê kiáⁿ cha-bó͘-kiáⁿ bōe tī Iû-tāi lâng ê chhiú ,  in beh bōe in hō͘ Sī-pa lâng ,  chiū-sī hn̄g-hn̄g ê kok ;  che sī Iâ-hô-hoa kóng--ê , 9 Tio̍h ēng chit-ê soan-pò͘ tī lia̍t-pang-tiong ,  tio̍h pī-pān kau-chiàn ,  kek-tōng ióng-sū ,  hō͘ lóng-chóng ê chiàn-sū chìn-chêng chiūⁿ--lâi , 10 Tio̍h ēng lín ê lôe-thâu phah-chòe to-kiàm ,  ēng lín ê liâm-á phah-chòe chhiuⁿ ;  loán-jio̍k--ê tio̍h kóng ,  Góa chiū-sī ióng-sū , 11 Sì-ûi ê lia̍t-kok ah ,  lín tio̍h kín-kín lâi saⁿ-kap chū-chi̍p ;  Iâ-hô-hoa ah ,  hō͘ Lí hiah ê ióng-sū lo̍h-khì hia , 12 Lia̍t-kok ê lâng lóng tio̍h khí-lâi ,  chiūⁿ kàu Iok-sa-hoat ê soaⁿ-kok ;  in-ūi Góa beh chē tī-hia sím-phòaⁿ sì-ûi ê bān peh-sìⁿ , 13 Lín tio̍h chhun-chhut koeh-á ,  in-ūi gō͘-kak se̍k--lah ;  lâi ,  ta̍h--lo̍h-khì ;  in-ūi chiú-khut móa lah ,  chiú-tî ek--chhut--lâi lah ,  in ê pháiⁿ chin-tōa , 14 Chi̍t-tīn chi̍t-tīn ê lâng ,  tī phòaⁿ-toàn ê soaⁿ-kok! in-ūi Iâ-hô-hoa ê ji̍t kūn lah ,  tī phòaⁿ-toàn ê soaⁿ-kok , 15 Ji̍t-ge̍h o͘-àm ,  chhiⁿ-sîn bô-kng , 16 Iâ-hô-hoa beh tùi Sek-an hoah-hiàm ,  tùi Iâ-lō͘-sat-léng chhut-siaⁿ ;  thiⁿ kap tōe chiū tín-tāng ;  chóng-sī Iâ-hô-hoa beh chòe I ê peh-sìⁿ tô-siám ê só͘-chāi ,  chòe Í-sek-lia̍t lâng ê ōe-só͘ , 17 Lín chiū chai Góa sī Iâ-hô-hoa lín ê Siōng-tè ,  khiā-khí tī Sek-an Góa ê sèng-soaⁿ--ê ;  hit-sî Iâ-lō͘-sat-léng beh chiâⁿ-chòe sèng ,  gōa-pang lâng bô koh tùi i ê tiong-kan keng-kè , 18 Tng hit-ji̍t tōa-soaⁿ beh tih tiⁿ ê chiú ,  sió-soaⁿ beh lâu lin ,  Iû-tāi chiah ê khoe ,  hô ,  lóng ū chúi teh lâu ;  beh ū chúi-chôaⁿ tùi Iâ-hô-hoa ê tiān chhut--lâi ,  lūn-te̍k Si̍p-têng ê soaⁿ-kok , 19 Ai-ki̍p beh pha-hng ,  Í-tong piàn-chòe pha-hng ê khòng-iá ,  in-ūi in pō-gio̍k Iû-tāi lâng ,  koh lâu bô-chōe ê lâng ê huih tī in ê tōe , 20 Chóng-sī Iû-tāi beh chûn kàu éng-oán ,  Iâ-lō͘-sat-léng beh chûn kàu tāi-tāi , 21 Chá Góa bē-bat sóe-chheng in lâu-huih ê chōe ,  taⁿ beh sóe in ;  in-ūi Iâ-hô-hoa khiā-khí tī Sek-an , 
