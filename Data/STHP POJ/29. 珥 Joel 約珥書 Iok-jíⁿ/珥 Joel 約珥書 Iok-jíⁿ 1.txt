1 Iâ-hô-hoa ê ōe lîm-kàu Pí-thó͘-jíⁿ ê kiáⁿ Iok-jíⁿ--ê , 2 Lāu-tōa lâng ah ,  lín tio̍h thiaⁿ chit-ê ,  chit só͘-chāi khiā-khí ê peh-sìⁿ ah ,  lín tio̍h àⁿ hī-khang ,  tng lín ê ji̍t á-sī lín ê lia̍t-chó͘ ê ji̍t ,  bat ū chit ê sū mah?3 Lín tio̍h chiong chit ê sū thoân hō͘ lín ê kiáⁿ ,  kiáⁿ thoân hō͘ sun ,  sun thoân hō͘ āu-tāi , 4 Chháu-meh chia̍h chhun--ê ,  tē-jī-chéng ê chháu-meh lâi chia̍h i ;  tē-jī-chéng chia̍h-chhun--ê ,  tē-saⁿ-chéng ê chháu-meh lâi chia̍h i ;  tē-saⁿ-chéng chia̍h-chhun-ê ,  tē-sì-chéng ê chháu-meh lâi chia̍h--i , 5 Chiú-chùi ê lâng ah ,  lín tio̍h chhíⁿ lâi thî-khàu ;  hò͘ⁿ-chiú ê lâng ah ,  tio̍h ūi-tio̍h tiⁿ-chiú lâi thî-khàu ;  in-ūi bô chiú thang koh kàu lí ê chhùi lah , 6 In-ūi ū chi̍t-cho̍k chiūⁿ--lâi góa ê tōe ,  kiông-béng koh bōe-sǹg-tit ;  i ê khí chhin-chhiūⁿ sai ê khí ,  i ê gê chhin-chhiūⁿ bú ê sai ê gê ; 7 i húi-hoāi góa ê phû-tô-chhiū ,  pak góa ê bû-hoa-kó chhiū ,  hō͘ i kng liu-liu ,  lâi khì-sak i ;  i ê ki piàn-chòe pe̍h , 8 Lí tio̍h thî-khàu ,  chhin-chhiūⁿ chāi-sek-lú io hâ môa-pò͘ ,  ūi-tio̍h siàu-liân ê sî ê tiōng-hu thî-khàu , 9 Sò͘-chè kap tiān-chiú ,  lóng bô thang kàu Iâ-hô-hoa ê tiān ;  ho̍k-sāi Iâ-hô-hoa ê chè-si lóng pi-ai , 10 Chhân pha-hng ,  tōe pi-ai ;  in-ūi gō͘-kak húi-hoāi ,  sin-chiú ta--khì ,  iû iā khiàm-kheh , 11 Choh-chhân lâng ah ,  lín tio̍h kiàn-siàu ,  siu-lí phû-tô-hn̂g--ê ah ,  lín tio̍h ai-kiò ,  ūi-tio̍h sió-be̍h kap tōa-be̍h ê iân-kò͘ ;  in-ūi chhân-hn̂g ê siu-sêng lóng bô--khì , 12 Phû-tô-chhiū ta--khì ,  bû-hoa-kó chhiū ko͘-tâ ,  sia̍h-liû ,  chó-chhiū ,  pîn-kó ,  liân chhân-iá it-chhè ê chhiū-ba̍k ,  iā lóng ko͘-tâ ;  jîn-kan ê khoài-lo̍k lóng siau-bô , 13 Chè-si ah ,  lín tio̍h hâ môa-pò͘ thî-khàu ;  tī chè-tôaⁿ ho̍k-sāi--ê ah ,  lín tio̍h ai-kiò ;  chòe góa ê Siōng-tè chhe-ēng ê lâng ah ,  lín tio̍h lâi ,  chhēng môa-pò͘ kè-mî ;  in-ūi sò͘-chè kap tiān-chiú ,  lóng bô thang hiàn tī lín ê Siōng-tè ê tiān , 14 Lín tio̍h siat chi̍t ê kìm-chia̍h ê sèng-ji̍t ,  tiàu-chi̍p giâm-siok-hōe ,  chio-chi̍p lāu-tōa ,  kap kok-lāi it-chhè khiā-khí ê peh-sìⁿ ,  kàu Iâ-hô-hoa lín Siōng-tè ê tiān ,  ai-kiû Iâ-hô-hoa , 15 Chhám ah ,  hit-ji̍t ,  in-ūi Iâ-hô-hoa ê ji̍t kūn lah ,  chhin-chhiūⁿ húi-bia̍t beh tùi Choân-lêng--ê lâi , 16 Chia̍h-mi̍h kiám-m̄-sī tùi lán ê ba̍k-chêng toān-choa̍t mah? Hoaⁿ-hí khoài-lo̍k kiám-m̄-sī tùi lán ê Siōng-tè ê tiān thêng-chí mah?17 Chéng-chí nōa tī thô͘-lāi ;  chhek-chhng hong-hòe ;  chhek-siāⁿ tó-hoāi ;  in-ūi gō͘-kak ta-la--khì , 18 Cheng-siⁿ ai-háu kàu cháiⁿ-iūⁿ! gû-kûn hun-loān ,  in-ūi bô chháu ;  iûⁿ-kûn iā khùn-khó͘ , 19 Iâ-hô-hoa ah ,  góa kiû-kiò Lí ;  in-ūi hé sio-bia̍t khòng-iá ê chháu-tiûⁿ ,  hé-iām sio-chīn chhân-iá ê chhiū-ba̍k , 20 Chhân-iá ê cháu-siù ǹg Lí teh chhoán ;  in-ūi khoe-chúi ta--khì ,  hé iā sio-bia̍t khòng-iá ê chháu-tiûⁿ , 
