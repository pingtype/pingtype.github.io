1 Tē-saⁿ ji̍t ,  Í-su-thiap chhēng ông-hō͘ ê lé-ho̍k ,  khiā tī ông-kiong ê lāi-īⁿ ,  tī ông-kiong ê tùi-bīn ;  hit-sî ông tī ông-kiong-lāi chē i ê ông-ūi ,  tī ông-kiong ê mn̂g ê tùi-bīn , 2 Ông khòaⁿ-kìⁿ ông-hō͘ Í-su-thiap khiā tī īⁿ-lāi ,  i chiū tit-tio̍h un-tián tī ông ê ba̍k-chiu-chêng ;  ông kia̍h-khí chhiú-tiong só͘ kia̍h ê kim koáiⁿ-á ǹg Í-su-thiap ,  Í-su-thiap chiū chìn-chêng ,  bong i koáiⁿ-á ê bé-liu , 3 Ông tùi i kóng ,  Ông-hō͘ Í-su-thiap ah ,  lí beh ti̍h sím-mi̍h ,  beh kiû sím-mi̍h? chiū nā kok ê chi̍t-pòaⁿ ,  iā beh hō͘ lí , 4 Í-su-thiap kóng ,  Ông nā lia̍h-chòe hó ,  chiū chhiáⁿ ông kap Hap-bān kin-á-ji̍t lâi hù góa ūi-tio̍h i só͘ siat ê iân-sia̍h , 5 Ông chiū kóng ,  Bēng-lēng Hap-bān kín-kín lâi ,  thang chiàu Í-su-thiap só͘-kóng-ê khì kiâⁿ ,  Ông kap Hap-bān chiū khì hù Í-su-thiap só͘ siat ê iân-sia̍h , 6 Tī chiú-iân ê tiong-kan ,  ông koh kā Í-su-thiap kóng ,  Lí só͘ chhéng sī sím-mi̍h? beh hō͘ lí ;  lí só͘ kiû sī sím-mi̍h? chiū nā kok ê chi̍t-pòaⁿ ,  iā beh chòe-chiâⁿ i , 7 Í-su-thiap ìn kóng ,  Góa só͘ chhéng só͘ kiû ê sī án-ni ; 8 góa nā tit-tio̍h un-tián tī ông ê ba̍k-chiu-chêng ,  ông nā hoaⁿ-hí ún-chún góa só͘ chhéng ,  kiâⁿ góa só͘ kiû ê ,  chiū chhiáⁿ ông kap Hap-bān lâi hù góa só͘ beh thòe in siat ê iân-sia̍h ;  góa bîn-á-ji̍t beh chiàu ông só͘ kóng ê lâi kiâⁿ , 9 Hit-ji̍t Hap-bān hoaⁿ-hí ,  sim-lāi khoài-lo̍k ,  chiū chhut-lâi ;  chóng-sī Hap-bān khòaⁿ-kìⁿ Bo̍k-tí-kái tī ông ê mn̂g bô khí-lâi ,  iā bô ūi-tio̍h i lâi tín-tāng ,  chiū móa-sim siū-khì Bo̍k-tí-kái , 10 Chóng-sī Hap-bān ka-kī bián-kióng lún--teh ,  tò-khì in chhù ;  chiū chhe lâng kiò i ê pêng-iú kap i ê bó͘ Sè-lī-su , 11 Hap-bān chiū chiong i pù-ū ê êng-kng ,  kap kiáⁿ-jî ê chōe ,  kap ông ko-seng i ,  kú-khí i pôaⁿ-kè ông hiah ê siú-léng jîn-sîn ê téng-bīn ,  lóng kóng hō͘ in thiaⁿ , 12 Hap-bān koh kóng ,  Ông-hō͘ Í-su-thiap ,  tû-khì góa í-gōa ,  m̄-chún sím-mi̍h lâng kap ông hù i só͘ siat ê iân-sia̍h ;  bîn-á-ji̍t góa iū-koh kap ông hō͘ i chhiáⁿ ; 13 chóng-sī góa khòaⁿ-kìⁿ Iû-tāi lâng Bo̍k-tí-kái chē tī ông ê mn̂g ,  chiū chit-ê lóng bô lī-ek tī góa , 14 I ê bó͘ Sè-lī-su kap i ê chèng pêng-iú kā i kóng ,  Tio̍h khiā chi̍t ê chhâ-kè koâiⁿ gō͘-cha̍p tiú ,  bîn-á-chá-khí kiû ông tiàu Bo̍k-tí-kái tī hí téng-bīn: jiân-āu lí thang hoaⁿ-hoaⁿ hí-hí kap ông khì hù iân-sia̍h ,  Hap-bān o-ló i ê ōe hó ,  chiū kah lâng khiā chhâ-kè , 
