1 Tng hit-ji̍t A-hap-sûi-ló͘ ông chiong Iû-tāi lâng ê tùi-te̍k Hap-bān ê ke-sán siúⁿ-sù ông-hō͘ Í-su-thiap ,  Bo̍k-tí-kái iā lâi ông ê bīn-chêng ,  in-ūi Í-su-thiap í-keng kā ông kóng ,  Bo̍k-tí-kái sī i ê sím-mi̍h chhin , 2 Ông pak ka-kī ê chhiú-chí lâi hō͘ Bo̍k-tí-kái ,  chiū-sī tùi Hap-bān the̍h tò-tńg-ê ;  Í-su-thiap koh siat-li̍p Bo̍k-tí-kái lâi koán-lí Hap-bān ê ke-sán , 3 Í-su-thiap koh kóng tī ông ê bīn-chêng ,  phak tī i ê kha-ē ,  lâu ba̍k-sái ,  kiû i tû A-kah cho̍k Hap-bān ê hām-hāi ,  í-ki̍p i bô͘-hāi Iû-tāi lâng ê kè-bô͘ , 4 Ông ǹg Í-su-thiap kia̍h-khí i kim ê koáiⁿ-á ,  Í-su-thiap chiū khí-lâi khiā tī ông ê bīn-chêng ,  kóng , 5 Ông nā lia̍h-chòe hó ,  góa nā tit-tio̍h un-tián tī ông ê ba̍k-chiu-chêng ,  ông lia̍h chit ê sū chòe tio̍h ,  góa nā tit-tio̍h hoaⁿ-hí tī ông ê ba̍k-chiu chêng ,  chiū khún-kiû chhut-chiàu ,  chhú-siau A-kah cho̍k Hap-bí-tāi-tha ê kiáⁿ Hap-bān só͘ kè-bô͘ ê chiàu ,  chiū-sī i só͘ siá beh bia̍t ông ta̍k-séng ê Iû-tāi lâng ê ; 6 in-ūi góa thái ōe jím-tit khòaⁿ-kìⁿ ka-kī ê peh-sìⁿ siū hām-hāi? thái-ōe jím--tit khòaⁿ ka-kī ê chong-cho̍k siū bia̍t ah?7 A-hap-sûi-ló͘ ông chiū kā ông-hō͘ Í-su-thiap kap Iû-tāi lâng Bo̍k-tí-kái kóng ,  In-ūi Hap-bān bô͘-hāi Iû-tāi lâng ,  góa í-keng chiong i ê ke-sán hō͘ Í-su-thiap ,  lâng iā chiong Hap-bān tiàu tī chhâ-kè-téng , 8 Lín iā thang ēng ông ê miâ chiàu lín ê ì-sù ,  siá jū-chí hō͘ Iû-tāi lâng ,  ēng ông ê chhiú-chí khàm-ìn ,  In-ūi kìⁿ-nā ēng ông ê miâ lâi siá ê ,  ēng ông ê chhiú-chí khàm-ìn ê chiàu ,  bô lâng ōe chhú-siau i , 9 Tē-saⁿ ge̍h ,  chiū-sī Se-oan ge̍h ,  jī-cha̍p-saⁿ ji̍t ,  hit-sî tiàu ông ê su-kì lâi ,  chiàu Bo̍k-tí-kái it-chhè só͘ bēng-lēng ê ,  chhut-chiàu hō͘ Iû-tāi lâng ,  iā kàu tī jîn-sîn ,  kap ta̍k-séng ê chóng-tok ,  siú-léng ,  chiū-sī tùi Ìn-tō͘ kàu Kó͘-si̍t ,  kiōng chi̍t-pah jī-cha̍p-chhit séng ,  kàu tī ta̍k-séng chiàu in ê bûn-jī ,  kàu ta̍k-cho̍k ê peh-sìⁿ chiàu in ê khiuⁿ-kháu ,  kàu Iû-tāi lâng chiàu in ê bûn-jī ,  chiàu in ê khiuⁿ-kháu , 10 Bo̍k-tí-kái ēng A-hap-sûi-ló͘ ông ê miâ siá jū-chí ,  ēng ông ê chhiú-chí khàm-ìn ,  chiong hit ê chiàu kau tī khiâ-bé ê cháu-bûn-su-ê ,  in khiâ ông ê bé-tiâu só͘ siⁿ ê ,  kok-lāi kong-sū ēng ê hó-bé ,  lâi thoân i ; 11 tī jū-chí ê lāi-bīn ông chún tī ta̍k ê siâⁿ ê Iû-tāi lâng chū-chi̍p ,  khí-lâi pó-hō͘ ka-kī ê sìⁿ-miā ,  kìⁿ-nā ta̍k-séng ê peng kap peh-sìⁿ beh kong-kek in ê ,  in thang châu-bia̍t in ,  thâi-sí in ,  hō͘ in sí-bô ,  kap in ê gín-ná ,  hū-jîn-lâng ,  chhiúⁿ in ê hè-châi chòe chong-bu̍t ; 12 tī A-hap-sûi-ló͘ ông ê ta̍k-séng ,  tī cha̍p-jī ge̍h ,  chiū-sī A-ta̍t ge̍h cha̍p-saⁿ ji̍t ,  hit chi̍t ji̍t ê lāi-bīn thang án-ni chòe , 13 Chhau-siá hit ê jū-chí pan-hêng ta̍k-séng ,  pò-kò ta̍k-cho̍k ,  hō͘ Iû-tāi lâng pī-pān thèng-hāu hit-ji̍t ,  tùi i ê tùi-te̍k lâi pò-siû , 14 Hiah ê cháu-bûn-su-ê hōng ông ê bēng-lēng chin pek-chhiat ,  khiâ kok-lāi kong-sū só͘ ēng ê khoài-bé ,  kín-kín khí-sin ;  chit ê chiàu iā pan-hêng Su-san kiong , 15 Bo̍k-tí-kái chhēng lâm-sek pe̍h-sek ê tiâu-ho̍k ,  tì tōa-téng ê kim bián-liû ,  koh chhēng chí-sek iù-tōe-pò͘ ê gōa-ho̍k ,  tùi ông ê bīn-chêng chhut-lâi , 16 Su-san siâⁿ ê peh-sìⁿ lóng chhut hoaⁿ-hí khoài-lo̍k ê siaⁿ ,  Iû-tāi lâng ū êng-kng ,  hoaⁿ-hí ,  khoài-lo̍k ,  chun-kùi , 17 Ông ê jū-chí só͘ kàu ê ta̍k-séng ta̍k-siâⁿ ,  Iû-tāi lâng lóng hoaⁿ-hí khoài-lo̍k siat iân-sia̍h ,  lia̍h hit-ji̍t chòe hó-ji̍t ,  Hit só͘-chāi ê peh-sìⁿ in-ūi kiaⁿ Iû-tāi lâng ,  chōe-chōe ji̍p Iû-tāi che̍k , 
