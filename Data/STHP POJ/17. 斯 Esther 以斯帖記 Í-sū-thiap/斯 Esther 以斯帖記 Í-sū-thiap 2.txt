1 Chiah ê tāi-chì í-āu ,  A-hap-sûi-ló͘ ông ê siū-khì soah ,  chiū siàu-liām Óa-si̍t-thê kap i ê só͘-kiâⁿ ,  kap i cháiⁿ-iūⁿ kàng-chí lâi pān i , 2 Tùi án-ni kun-sûi ông ê jîn-sîn kā i kóng ,  Tio̍h kā ông chhē súi ê chāi-sek-lú kúi-nā lâng ; 3 ông tio̍h phài koaⁿ-oân tī i kok-lāi ê ta̍k-séng ,  hō͘ in chio-chi̍p it-chhè súi ê chāi-sek-lú kàu Su-san ê ông-kiong ,  kàu lú-īⁿ ,  kau hō͘ ông ê thài-kàm Hi-kai ,  chiū-sī chiáng-koán lú-chú ê ,  iā tio̍h kiong-kip in chheng-khì seng-khu ê phín-liāu ; 4 ông só͘ kah-ì ê lú-chú ,  thang siat-li̍p i chòe ông-hō͘ ,  lâi thòe Óa-si̍t-thê ,  Ông lia̍h chit ê sū chòe hó ,  chiū án-ni kiâⁿ , 5 Su-san kiong ū chi̍t ê Iû-tāi lâng ,  miâ kiò Bo̍k-tí-kái ,  sī Piān-ngá-bín lâng Ki-sū ê cheng-sun ,  Sī-múi ê sun ,  Gâi-jíⁿ ê kiáⁿ ; 6 chêng Pa-pí-lûn ông Nî-pò͘-kah-nî-sat chhian-sóa Iû-tāi ông Iâ-ko-nî-ngá ,  Bo̍k-tí-kái iā tùi Iâ-lō͘-sat-léng siū chhian-sóa ,  tī hit-pang siū-lia̍h ê lâng ê tiong-kan , 7 I pôe-ióng i ê chek ê cha-bó͘-kiáⁿ Hap-tāi-sa ,  iā miâ Í-su-thiap ,  in-ūi chit ê cha-bó͘-gín-ná bô pē-bú ;  i ê bīn-māu súi koh hó-khòaⁿ ;  i ê pē-bú í-keng sí ,  Bo̍k-tí-kái chiū chiap-la̍p i chòe ka-kī ê cha-bó͘-kiáⁿ , 8 Ông ê bēng-lēng kap chiàu-su í-keng soan-pò͘ ,  chiū chū-chi̍p chōe-chōe lú-chú tī Su-san ê ông-kiong ;  kau tī Hi-kai ê chhiú ;  hit-sî Í-su-thiap iā sàng ji̍p ông-kiong ,  kau hō͘ koán lú-chú--ê Hi-kai ê chhiú , 9 Chit ê lú-chú tit-tio̍h Hi-kai hoaⁿ-hí i ,  hó khoán-thāi i ,  kóaⁿ-kín ēng chheng-khì seng-khu ê phín-liāu hō͘ i ,  kap i eng-kai tit-tio̍h ê hūn-gia̍h ;  iā tùi ông-kiong chiong eng-kai hō͘ i ê chhit ê kiong-lú hō͘ i ;  poaⁿ-sóa i kap i hiah ê kiong-lú kàu lú-īⁿ siōng-hó ê só͘-chāi , 10 Í-su-thiap m̄-bat kā lâng kóng i sī sím-mi̍h che̍k ,  sím-mi̍h cho̍k ,  in-ūi Bo̍k-tí-kái kah i m̄-thang kā lâng kóng , 11 Bo̍k-tí-kái ta̍k-ji̍t tī lú-īⁿ ê thâu-chêng kiâⁿ-lâi kiâⁿ-khì ,  ài chai Í-su-thiap pêng-an á-bô ,  kap i chiong-lâi kéng-gū cháiⁿ-iūⁿ , 12 Chiàu hū-lú ê lē ū-pī cha̍p-jī ge̍h-ji̍t ,  chiū-sī la̍k ge̍h-ji̍t ēng bu̍t-io̍h ê iû ,  la̍k ge̍h-ji̍t ēng hiuⁿ-liāu kap lú-chú chheng-khì seng-khu ê pa̍t-hō mi̍h ;  chheng-khì ê ji̍t í-keng móa ,  chèng lú-chú chiū chiàu chhù-sū ji̍p-khì kìⁿ A-hap-sûi-ló͘ ông , 13 Lú-chú ji̍p-khì kìⁿ ông sī chit-khoán ;  tùi lú-īⁿ kàu ông-kiong ê sî ,  kìⁿ-nā i só͘-ài-ê lóng hō͘ i ,  i sòa tòa-khì ; 14 ê-hng sî ji̍p-khì ,  keh chá-khí tò-lâi tē-jī ê lú-īⁿ ,  kau hō͘ ông ê thài-kàm ,  chiū-sī koán-lí pīn(**pin)-hui--ê ,  Sa-kah ê chhiú ;  nā m̄-sī ông hoaⁿ-hí i ,  koh thê-khí i ê miâ lâi tiàu i ,  chiū bô koh ji̍p-khì kìⁿ ông , 15 Bo̍k-tí-kái chiap-la̍p chòe i ê cha-bó͘-kiáⁿ ê Í-su-thiap ,  chiū-sī i ê chek A-pí-hâi ê cha-bó͘-kiáⁿ ,  chiàu chhù-sū tio̍h ji̍p-khì kìⁿ ông ê sî ,  tû-khì ông ê thài-kàm chiáng-koán lú-chú ê Hi-kai só͘ phài hō͘ i ê ,  lēng-gōa bô thó pa̍t-mi̍h ;  kìⁿ-nā khòaⁿ-tio̍h Í-su-thiap ê lóng hoaⁿ-hí i , 16 A-hap-sûi-ló͘ ông chē-ūi tē-chhit nî cha̍p-ge̍h ,  chiū-sī Thê-pia̍t ge̍h ,  Í-su-thiap tit-tio̍h soán ji̍p ông-kiong kìⁿ ông , 17 Ông thiàⁿ Í-su-thiap iâⁿ-kè chèng lú-chú ,  i tī ông ê ba̍k-chiu chêng tit-tio̍h un-tián thióng-ài ,  iâⁿ-kè chèng chāi-sek-lú ;  ông chiū ēng ông-hō͘ ê bián-liû tì tī i ê thâu-khak ,  siat-li̍p i chòe ông-hō͘ ,  lâi thòe Óa-si̍t-thê ; 18 hit-sî ông ūi hiah ê tāi-sîn pah-koaⁿ siat tōa iân-sia̍h ,  chiū-sī Í-su-thiap ê iân-sia̍h ;  koh an-bú ta̍k-séng ,  chiàu ông ê hù-chiok ,  siúⁿ-sù mi̍h-kiāⁿ , 19 Hiah ê chāi-sek-lú tē-jī pái chū-chi̍p ê sî ,  Bo̍k-tí-kái chē tī ông ê mn̂g , 20 Í-su-thiap chiàu Bo̍k-tí-kái só͘ bēng-lēng ê ,  bē-bat kā lâng kóng i sī sím-mi̍h cho̍k ,  sím-mi̍h che̍k ;  in-ūi Í-su-thiap chun-thàn Bo̍k-tí-kái ê bēng-lēng ,  chhin-chhiūⁿ chêng tit-tio̍h i bú-ióng ê sî chi̍t-iūⁿ , 21 Tng hiah ê ji̍t ,  chiū-sī Bo̍k-tí-kái chē tī ông ê mn̂g ê sî ,  ông ê thài-kàm-tiong ū kò͘-mn̂g--ê nn̄g lâng ,  Phek-thàm kap Thê-lia̍t ,  siū-khì kè-bô͘ beh hāi A-hap-sûi-ló͘ ông ; 22 Bo̍k-tí-kái chai hit ê tāi-chì ,  chiū kā ông-hō͘ Í-su-thiap kóng ;  Í-su-thiap chiū ēng Bo̍k-tí-kái ê miâ chiong hit ê sū kóng hō͘ ông chai , 23 kiù-khàm chit ê sū ,  kó-jiân sī si̍t ,  chiū chiong nn̄g-lâng tiàu tī chhâ--nih ,  ēng chit ê sū tī ông ê bīn-chêng kì-chài tī le̍k-sú ê chheh , 
