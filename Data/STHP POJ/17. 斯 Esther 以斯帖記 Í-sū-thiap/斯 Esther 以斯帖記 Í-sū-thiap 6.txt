1 Hit-mî ông bōe-khùn-tit ,  kah lâng the̍h le̍k-sú ê chheh lâi ;  in chiū tī ông ê bīn-chêng tha̍k i , 2 Tú-tio̍h chheh--nih ū siá kóng ,  Ông kò͘-mn̂g ê thài-kàm tiong ū nn̄g lâng ,  Phek-thàm kap Thê-lia̍t ,  kè-bô͘ beh hāi A-hap-sûi-ló͘ ông ;  Bo̍k-tí-kái pò-kò chit ê sū , 3 Ông kóng ,  Ūi-tio̍h chit ê sū ,  ēng sím-mi̍h êng-kng chun-kùi siúⁿ-sù Bo̍k-tí-kái ah? Su-hāu ông ê jîn-sîn ìn kóng ,  Bô siúⁿ-sù i sím-mi̍h , 4 Ông kóng ,  Chī-chūi tī īⁿ-lāi ;  hit-sî Hap-bān ji̍p ông-kiong ê gōa-īⁿ ,  beh kiû ông tiàu Bo̍k-tí-kái tī i só͘ kā i khiā ê chhâ-kè , 5 Ông ê jîn-sîn kā i kóng ,  Hap-bān khiā tī īⁿ-lāi ,  Ông kóng ,  Kah i ji̍p-lâi , 6 Hap-bān chiū ji̍p-khì ;  ông mn̄g i kóng ,  Ông só͘ ài êng-kng i ê lâng ,  tio̍h cháiⁿ-iūⁿ khoán-thāi i? Hap-bān sim-lāi siūⁿ kóng ,  Ông só͘ ài êng-kng i ê lâng ,  chī-chūi ōe iâⁿ-kè góa?7 Hap-bān chiū ìn ông kóng ,  Ông só͘ ài êng-kng i ê lâng , 8 tio̍h chiong ông só͘ chhēng ê ông-ho̍k ,  ông só͘ khiâ ê bé ,  thâu-khak-téng tì bián-liû ê ; 9 tio̍h chiong chit ê i-ho̍k kap bé kau tī ông chi̍t-ê ke̍k chun-kùi ê jîn-sîn ê chhiú ,  hō͘ in ēng hit niá saⁿ hō͘ ông só͘ ài êng-kng i ê lâng chhēng ,  koh hō͘ i khiâ-bé piàn-iû siâⁿ-lāi ê ke-lō͘ ,  tī i ê thâu-chêng soan-pò͘ kóng ,  Ông só͘ ài êng-kng ê lâng ,  beh án-ni khoán-thāi i , 10 Ông kā Hap-bān kóng ,  Lí kín-kín khì ,  chiong chit ê i-ho̍k kap bé ,  chiàu lí só͘ kóng ê ,  khoán-thāi hit ê chē tī ông ê mn̂g ê Iû-tāi lâng Bo̍k-tí-kái ;  kìⁿ-nā lí só͘ kóng-ê m̄-thang chió chi̍t-hāng , 11 Hap-bān chiū tòa i-ho̍k kap bé lâi ,  koh hō͘ Bo̍k-tí-kái chhēng i ;  iā hō͘ i khiâ-bé ,  piàn-iû tī siâⁿ-lāi ê ke-lō͘ ,  tī i ê thâu-chêng soan-pò͘ kóng ,  Ông só͘ ài êng-kng i ê lâng ,  beh án-ni khoán-thāi i , 12 Bo̍k-tí-kái tò-lâi ông ê mn̂g ,  Hap-bān iu-būn ,  tà i ê thâu-khak ,  kín-kín tò--khì in chhù , 13 Hap-bān chiong i it-chhè só͘ tú-tio̍h-ê lóng kā i ê bó͘ Sè-lī-su kap i hiah ê pêng-iú kóng ;  i hiah ê tì-sek ê lâng ,  kap i ê bó͘ Sè-lī-su ,  kā i kóng ,  Lí só͘ khí-thâu sit-pāi tī i bīn-chêng ê Bo̍k-tí-kái ,  i nā kó-jiân sī Iû-tāi ê chióng-cho̍k ,  lí tek-khak bōe iâⁿ i ,  beh tī i ê bīn-chêng sit-pāi kàu tóe , 14 In iáu teh kap i kóng-ōe ê sî ,  ông ê thài-kàm lâi ,  kah Hap-bān kín-kín khì hù Í-su-thiap só͘ siat ê iân-sia̍h , 
