1 Tng A-hap-sûi-ló͘ ê sî ,  (chit ê A-hap-sûi-ló͘ koán-hat chi̍t-pah jī-cha̍p-chhit séng ,  tùi Ìn-tō͘ kàu Kó͘-si̍t ; )2 tng hiah ê ji̍t ,  A-hap-sûi-ló͘ ông tī Su-san ông-kiong chē i ê kok-ūi , 3 Chē-ūi tē-saⁿ nî ,  ūi-tio̍h i it-chhè ê siú-léng jîn-sîn pān-toh ;  Pho-su Má-tāi ū koân-sè ê ,  kok-séng ê kùi-cho̍k kap siú-léng ,  tī i ê bīn-chêng , 4 Hit-sî hián-chhut i êng-kng ê kok ê pù-ū ,  kap ka-kī hó ê ui-giâm ê chun-kùi ,  le̍k-kè chōe-chōe ji̍t ,  chiū-sī chi̍t-pah poeh-cha̍p ji̍t , 5 Chiah ê ji̍t í-keng móa ,  ông koh ūi-tio̍h tiàm tī Su-san kiong tōa-sòe ê peh-sìⁿ pān-toh chhit-ji̍t kú ,  tī ông-kiong hn̂g ê īⁿ ; 6 ū pe̍h ,  ū chhiⁿ ,  ū lâm ê pò͘-lî ,  ēng iù-tōe kap chí-sek ê soh pa̍k gûn-khoân tī tāi-lí-chio̍h ê thiāu ;  ū kim gûn ê chhn̂g ,  pâi tī âng ,  pe̍h ,  n̂g ,  o͘ ,  tāi-lí-chio̍h só͘ pho͘ ê tōe , 7 Ēng kim ê khì-kū hō͘ lâng lim ,  khì-kū chi̍t-ê chi̍t-khoán ;  ông ê chiú chin-chōe ,  chiàu ông ê hù-chiok ; 8 lim-chiú ū tiāⁿ-tio̍h ê lē ,  m̄-chún bián-kióng lâng ,  in-ūi ông bēng-lēng kiong-lāi it-chhè ê sîn-po̍k ,  hō͘ lâng kok chiàu i ê ì-sù , 9 Ông-hō͘ Óa-si̍t-thê tī A-hap-sûi-ló͘ ông ê kiong-lāi ,  iā ūi-tio̍h hū-lú pān-toh , 10 Kàu tē-chhit ji̍t ông ūi-tio̍h chiú sim tek-kái ,  chiū bēng-lēng Bí-hō͘-bān ,  Pí-su-tha ,  Hap-pho-ná ,  Pí-kek-tha ,  A-poa̍t-tha ,  Se-ta̍t ,  Kah-ka ,  chiū-sī siông-siông kun-sûi tī A-hap-sûi-ló͘ ông bīn-chêng hí(**hit) chhit ê thài-kàm , 11 tòa ông-hō͘ Óa-si̍t-thê tì ông-hō͘ ê bián-liû kàu ông ê bīn-chêng ,  hō͘ hiah ê peh-sìⁿ jîn-sîn khòaⁿ i ê súi ,  in-ūi i ê bīn-māu chin hó-khòaⁿ ; 12 chóng-sī ông-hō͘ Óa-si̍t-thê m̄-khéng lâi ,  m̄-thàn thài-kàm só͘ thoân ông ê bēng-lēng ;  só͘-í ông chin siū-khì ,  sim-lāi chhin-chhiūⁿ hé-to̍h , 13 Ông chiū mn̄g hiah ê bat sî-sū ū tì-hūi ê lâng ,  (in-ūi ông ū tiāⁿ-tio̍h ê lē ,  beh pān tāi-chì tio̍h tāi-seng mn̄g chai lu̍t-lē ,  bêng-pe̍k hoat-tō͘ ê lâng , 14 Hit-sî tī ông ê chó-iū siông-siông kìⁿ ông ê bīn ,  tī kok-lāi chē koâiⁿ-ūi--ê ,  ū Pho-su kap Má-tāi chhit ê tāi-sîn ,  chiū-sī Kah-sī-ná ,  Sī-ta̍t ,  Ap-má-tha ,  Tha-si ,  Bí-le̍k ,  Má-se-ná ,  Bí-bó͘-kan ; )15 ông mn̄g in kóng ,  Ông-hō͘ Óa-si̍t-thê bô chun-thàn thài-kàm só͘ thoân A-hap-sûi-ló͘ ông ê bēng-lēng ,  taⁿ chiàu-lē lán tio̍h cháiⁿ-iūⁿ pān i ah?16 Bí-bó͘-kan tī ông kap hiah ê tāi-sîn ê bīn-chêng ìn kóng ,  Ông-hō͘ Óa-si̍t-thê só͘-chòe-ê m̄-nā koan-gāi ông ,  iā sī koan-gāi A-hap-sûi-ló͘ ông tī ta̍k-séng só͘-ū ê tāi-sîn kap chèng peh-sìⁿ ; 17 in-ūi ông-hō͘ só͘ chòe ê sū ,  beh thoân kàu chèng hū-lú ,  beh kóng ,  A-hap-sûi-ló͘ ông tiàu ông-hō͘ Óa-si̍t-thê kàu ông ê bīn-chêng ,  chóng-sī i m̄ lâi ,  án-ni in ōe biáu-sī in ê tiōng-hu ; 18 kin-á-ji̍t Pho-su kap Má-tāi ê chèng hu-jîn thiaⁿ-kìⁿ ông-hō͘ só͘ chòe ê sū ,  beh tùi ông ê tāi-sîn án-ni kóng ;  tùi án-ni beh siⁿ-khí chōe-chōe biáu-sī kap siū-khì , 19 Ông nā lia̍h-chòe hó ,  chiū chhut jū-chí siá tī Pho-su kap Má-tāi ê lu̍t-lē-tiong ,  hō͘ i bōe kóe-ōaⁿ--tit ,  m̄-chún Óa-si̍t-thê koh kàu A-hap-sûi-ló͘ ông ê bīn-chêng ;  ông iā tio̍h chiong ông-hō͘ ê ūi siúⁿ-sù pí i khah hó ê lâng ; 20 ông só͘ kàng ê jū-chí piàn-thoân tī i ê kok ,  (i ê kok khoah-tōa) ,  chiū hū-lú lóng beh chun-kèng i ê tiōng-hu ,  bô-lūn chun-kùi pi-chiān , 21 Ông kap hiah ê tāi-sîn lóng lia̍h i ê ōe chòe hó ;  ông chiū chiàu Bí-bó͘-kan ê ōe lâi kiâⁿ ; 22 chhut-chiàu tī ông hiah ê séng ,  kàu ta̍k-séng chiàu in ê bûn-jī ,  kàu ta̍k-ūi ê peh-sìⁿ chiàu in ê khiuⁿ-kháu ,  hō͘ chòe tiōng-hu--ê ta̍k-ê tī ke-lāi chòe chú ;  ta̍k-ê chiàu i ê peh-sìⁿ ê khiuⁿ-kháu , 
