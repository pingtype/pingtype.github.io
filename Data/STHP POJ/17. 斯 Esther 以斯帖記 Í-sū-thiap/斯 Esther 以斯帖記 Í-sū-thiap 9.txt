1 Cha̍p-jī ge̍h ,  chiū-sī A-ta̍t ge̍h ,  cha̍p-saⁿ ji̍t ông ê bēng-lēng kap jū-chí tit-beh kú-hêng ,  chiū-sī Iû-tāi lâng ê tùi-te̍k ǹg-bāng tit-tio̍h koán-hat in ê ji̍t ,  chóng-sī tāi-chì tùi-hoán ,  hoán-tńg hō͘ Iû-tāi lâng koán-hat kìⁿ-nā oàn-hūn in ê lâng , 2 hit-ji̍t tī A-hap-sûi-ló͘ ông ê ta̍k-séng ,  Iû-tāi lâng lóng chū-chi̍p tī in ê siâⁿ ,  hē chhiú kong-kek hiah ê beh hāi in ê lâng ,  bô lâng ōe tí-tng in ,  in-ūi chèng peh-sìⁿ lóng kiaⁿ in , 3 Ta̍k-séng ê siú-léng ,  tāi-sîn ,  chóng-tok ,  kap pān-lí ông ê sū ê lâng ,  lóng lâi pang-chān Iû-tāi lâng ,  in-ūi kiaⁿ Bo̍k-tí-kái , 4 In-ūi Bo̍k-tí-kái tī tiâu-têng chun-tōa ,  miâ-siaⁿ piàn-thoân ta̍k-séng ;  chit ê Bo̍k-tí-kái ná-seng ná-tōa , 5 Iû-tāi lâng ēng to phah in it-chhè ê tùi-te̍k ,  thâi-sí in ,  châu-bia̍t in ,  chhut-chāi ì-sù kiâⁿ tī oàn-hūn in ê lâng ; 6 tī Su-san siâⁿ ,  Iû-tāi lâng thâi-bia̍t gō͘-pah lâng ; 7 koh thâi-sí Pa-san-tāi-tha ,  Ta̍t-hun ,  A-su-phàⁿ-tha , 8 Phò-la̍h-tha ,  A-tāi-lī-ngá ,  A-lī-tāi-tha , 9 Phàⁿ-má-su-tha ,  A-lī-sài ,  A-lī-tāi ,  Óa-iâ-sat-tha ; 10 chí(**chit) cha̍p-lâng lóng sī Hap-bí-tāi-tha ê sun ,  Iû-tāi lâng ê tùi-te̍k Hap-bān ê kiáⁿ ;  chóng-sī bô chhiúⁿ in ê châi-bu̍t , 11 Tng hit-ji̍t chiong Su-san siâⁿ siū-thâi ê lâng-gia̍h thêng-pò tī ông ê bīn-chêng , 12 Ông kā ông-hō͘ Í-su-thiap kóng ,  Iû-tāi lâng tī Su-san siâⁿ thâi-sí tùi-te̍k gō͘-pah lâng ,  koh thâi-sí Hap-bān cha̍p ê kiáⁿ ;  tī ông kî-û ê ta̍k-séng m̄-chai chòe cháiⁿ-iūⁿ ;  taⁿ lí só͘ chhéng sī sím-mi̍h? beh hō͘ lí ;  lí só͘ kiû sī sím-mi̍h? iā beh chòe-chiâⁿ i , 13 Í-su-thiap chiū kóng ,  Ông nā lia̍h-chòe hó ,  kiû lí chún Su-san ê Iû-tāi lâng ,  bîn-á-ji̍t iā chiàu kin-á-ji̍t ê jū-chí lâi kiâⁿ ,  iā chiong Hap-bān cha̍p ê kiáⁿ tiàu tī chhâ-kè--nih , 14 Ông chiū bēng-lēng chiàu án-ni kiâⁿ ;  hit ê jū-chí thoân tī Su-san ,  lâng chiū chiong Hap-bān cha̍p ê kiáⁿ tiàu--khí-lâi , 15 A-ta̍t ge̍h cha̍p-sì ji̍t ,  Su-san ê Iû-tāi lâng koh chū-chi̍p tī Su-san ,  thâi-sí saⁿ-pah lâng ;  chóng-sī bô chhiúⁿ in ê châi-bu̍t , 16 Tī ông ta̍k-séng kî-ū ê Iû-tāi lâng iā lóng chū-chi̍p ,  khí-lâi pó-hō͘ ka-kī ê sìⁿ-miā ,  thoat-lī tùi-te̍k ,  hióng-siū pêng-an ,  thâi-sí oàn-hūn in ê lâng chhit-bān gō͘-chheng ,  chóng-sī bô chhiúⁿ in ê châi-bu̍t , 17 A-ta̍t ge̍h cha̍p-saⁿ ji̍t kiâⁿ chit ê sū ,  cha̍p-sì ji̍t an-hioh ,  ēng chit-ji̍t siat iân-sia̍h chòe hoaⁿ-hí ê ji̍t , 18 Chóng-sī Su-san ê Iû-tāi lâng chí cha̍p-saⁿ cha̍p-sì ji̍t chū-chi̍p ;  cha̍p-gō͘ ji̍t an-hioh ,  ēng chit-ji̍t chòe siat iân-sia̍h hoaⁿ-hí ê ji̍t ; 19 só͘-í tiàm tī hiuⁿ-siā ê Iû-tāi lâng ,  khiā-khí tī bô siâⁿ-chhiûⁿ ê po͘-thâu ,  taⁿ lóng ēng A-ta̍t ge̍h cha̍p-sì ji̍t chòe siat iân-sia̍h hoaⁿ-hí ê ji̍t ,  chòe hó ê ji̍t ,  ēng lé-mi̍h saⁿ-sàng , 20 Bo̍k-tí-kái kì-chài hiah ê sū ,  koh siá-phoe hō͘ A-hap-sûi-ló͘ ông ta̍k-séng hn̄g-kūn só͘ ū ê Iû-tāi lâng , 21 tiāⁿ-tio̍h in ta̍k-nî tio̍h siú A-ta̍t ge̍h cha̍p-sì cha̍p-gō͘ nn̄g ji̍t ; 22 chí(**chit)nn̄g ji̍t sī Iû-tāi lâng thoat-lī tùi-te̍k tit-tio̍h pêng-an ê ji̍t ;  hit-ge̍h sī iu-būn piàn-chòe hoaⁿ-hí ,  pi-ai piàn-chòe hó ê ji̍t ;  iā tio̍h siú chí(**chit)nn̄g-ji̍t chòe siat iân-sia̍h hoaⁿ-hí ,  tāi-ke ēng lé-mi̍h saⁿ-sàng ,  chín-chè sòng-hiong lâng ê ji̍t , 23 Tùi án-ni Iû-tāi lâng ,  chiàu Bo̍k-tí-kái só͘ siá hō͘ in ê phoe ,  sêng-jīn beh chiàu in khí-thâu kiâⁿ-ê lâi siú i ; 24 in-ūi Iû-tāi lâng ê tùi-te̍k ,  A-kah cho̍k Hap-bí-tāi-tha ê kiáⁿ Hap-bān ,  siat kè-bô͘ kong-kek Iû-tāi lâng beh bia̍t in ,  poa̍h phó͘-jíⁿ ,  chiū-sī thiu-chhiam ,  ūi-tio̍h beh pāi-hoāi in ,  châu-bia̍t in ; 25 chóng-sī chit ê tāi-chì kàu ông ê bīn-chêng ,  ông chiū kàng jū-chí hō͘ Hap-bān kè-bô͘ hāi Iû-tāi lâng ê pháiⁿ kè-bô͘ kui tī i ka-kī ê thâu-khak ,  koh tiàu i kap i hiah ê kiáⁿ tī chhâ-kè-téng , 26 Tùi án-ni in chiàu phó͘-jíⁿ ê miâ chiū kiò hiah ê ji̍t chòe phó͘-jíⁿ-ji̍t ,  In in-ūi chit tiuⁿ phoe lóng-chóng ê ōe ,  í-ki̍p in tī chit ê sū só͘ chhin-ba̍k khòaⁿ-kìⁿ chhin-sin tú-tio̍h ê sū , 27 Iû-tāi lâng chiū koat-ì sêng-jīn in kap in ê hō͘-è ,  í-ki̍p kìⁿ-nā kui-óa in ê lâng ,  nî-nî beh chiàu só͘ kì-chài ,  só͘ tiāⁿ-tio̍h ê kî ,  siú chí(**chit)nn̄g ji̍t ,  hō͘ i bô hòe-bô ; 28 koh beh kì-liām lâi siú hiah ê ji̍t ,  tī ta̍k-tāi ,  ta̍k-ke ,  ta̍k-séng ,  ta̍k-siâⁿ ,  hō͘ phó͘-jíⁿ ê ji̍t tī Iû-tāi lâng ê tiong-kan bô hòe-bô ;  tī in ê hō͘-è kì-liām bô soah , 29 Hit-sî A-pí-hâi ê cha-bó͘-kiáⁿ ông-hō͘ Í-su-thiap kap Iû-tāi lâng Bo̍k-tí-kái ,  ēng choan(**choân)-koân siá lâi kian-kò͘ phó͘-jíⁿ ê tē-jī tiuⁿ phoe ; 30 koh ēng hô-pêng sêng-si̍t ê ōe ,  siá phoe hō͘ A-hap-sûi-ló͘ ông kok-lāi chi̍t-pah jī-cha̍p-chhit séng só͘ ū ê Iû-tāi lâng , 31 beh kian-kò͘ chit ê phó͘-jíⁿ ê ji̍t tī in só͘ tiāⁿ-tio̍h ê kî ,  chiàu Iû-tāi lâng Bo̍k-tí-kái kap ông-hō͘ Í-su-thiap só͘ bēng-lēng in ê ,  iā chiàu Iû-tāi lâng ūi ka-kī kap in ê hō͘-è só͘ tiāⁿ-tio̍h ê ,  kìm-chia̍h thî-khàu , 32 Í-su-thiap ê chiàu-bēng kian-kò͘ phó͘-jíⁿ ê sū ,  iā ū kì tī chheh--nih , 
