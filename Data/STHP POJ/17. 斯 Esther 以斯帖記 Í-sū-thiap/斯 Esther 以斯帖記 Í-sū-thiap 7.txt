1 Ông kap Hap-bān lâi hù ông-hō͘ Í-su-thiap ê iân-sia̍h , 2 Chit ê tē-jī ji̍t ông tī chiú iân-sia̍h ê tiong-kan koh mn̄g Í-su-thiap kóng ,  Ông-hō͘ Í-su-thiap ah ,  lí só͘ chhéng sī sím-mi̍h? beh hō͘ lí ;  lí só͘ kiû sī sím-mi̍h? chiū kok ê chi̍t-pòaⁿ iā beh chòe-chiâⁿ i , 3 Ông-hō͘ Í-su-thiap ìn kóng ,  Ông ah ,  góa nā tit-tio̍h un-tián tī lí ê ba̍k-chiu-chêng ,  ông nā lia̍h-chòe hó ,  chiū goān lí ún góa só͘ chhéng ,  ēng góa ê sìⁿ-miā hō͘ góa ,  ún góa ê só͘ kiû ,  ēng góa ê chong-cho̍k hō͘ góa ; 4 in-ūi góa kap góa ê chong-cho̍k siū bōe ,  beh châu-bia̍t ,  thâi-sí goán ,  hō͘ goán sí-bô ;  siat-sú bōe goán chòe lô͘-po̍k chòe lú-pī ,  sui-jiân tùi-te̍k bōe-ōe pó͘ ông ê sún-sit ,  góa iā chēng-chēng , 5 A-hap-sûi-ló͘ ông ìn ông-hō͘ Í-su-thiap kóng ,  Káⁿ chûn-sim chòe chit-ê sū--ê sī chī-chūi? hit-lâng tī toh-lo̍h?6 Í-su-thiap kóng ,  Kiû-siû tùi-te̍k chiū-sī chit ê pháiⁿ-lâng Hap-bān ,  Hap-bān tī ông kap ông-hō͘ ê bīn-chêng chiū chin kiaⁿ , 7 Ông tōa siū-khì ,  tùi chiú-iân khí-lâi ,  ji̍p-khì ông-kiong ê hoe-hn̂g ,  Hap-bān iā khí-lâi tùi ông-hō͘ Í-su-thiap kiû sìⁿ-miā ,  in-ūi khòaⁿ-kìⁿ ông koat-ì beh hêng-hoa̍t i , 8 Ông tùi ông-kiong ê hoe-hn̂g tò-tńg--lâi chiú-iân ê só͘-chāi ;  hit-sî Hap-bān í-keng phah-lo̍h tī Í-su-thiap só͘ tī-teh ê chhn̂g ;  ông kóng ,  I koh tī kiong-lāi ,  tī góa ê bīn-chêng ,  beh lêng-jio̍k ông-hō͘ mah? Ōe tùi ông ê chhùi kóng-chhut ,  lâng chiū khàm Hap-bān ê bīn , 9 Su-hāu ông ê thài-kàm ū chi̍t-ê ,  miâ kiò Hap-pho-ná ,  kóng ,  Khòaⁿ ah ,  Hap-bān ūi-tio̍h Bo̍k-tí-kái khiā chi̍t ê gō͘-cha̍p tiú koâiⁿ ê chhâ-kè ;  Bo̍k-tí-kái chiū-sī chêng-ji̍t ēng chīn-tiong ê ōe pò ông ê ;  taⁿ hit ê kè khiā tī Hap-bān ê ke ,  Ông kóng ,  Tiàu i tī hit téng-bīn , 10 Lâng chiū tiàu Hap-bān tī i kā Bo̍k-tí-kái só͘ pī-pān ê chhâ-kè-téng ,  Ông ê siū-khì chiah soah , 
