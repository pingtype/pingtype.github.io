1 Bo̍k-tí-kái í-keng chai it-chhè ê só͘ chòe ,  Bo̍k-tí-kái chiū thiah-li̍h saⁿ ,  chhēng môa-saⁿ ,  sám hé-hu ,  chhut-khì siâⁿ-lāi ,  tōa-siaⁿ pi-ai thî-khàu ; 2 kàu tī ông ê mn̂g-chêng ;  in-ūi kìⁿ-nā chhēng môa-saⁿ--ê bōe-tit-thang ji̍p ông ê mn̂g , 3 Tī ta̍k-séng ,  chiū-sī ông ê bēng-lēng kap jū-chí só͘ kàu ê só͘-chāi ,  tī Iû-tāi lâng ê tiong-kan ,  ū pi-ai kìm-chia̍h thî-khàu chhám-chhoeh ;  koh ū chōe-chōe lâng tó tī môa-saⁿ kap hé-hu--nih , 4 Í-su-thiap ê kiong-lú kap i ê thài-kàm lâi kā i kóng ;  ông-hō͘ chiū iu-būn kàu-ke̍k ;  kià i-ho̍k hō͘ Bo̍k-tí-kái chhēng ,  ài thǹg--khì i ê môa-saⁿ ,  chóng-sī i m̄ sêng-siū , 5 Í-su-thiap chiū tiàu ông só͘ phài su-hāu i ê thài-kàm ,  miâ kiò Hap-tha-kek ê lâi ,  kah i khì Bo̍k-tí-kái hia ,  ài chai chit-ê sī sím-mi̍h tāi-chì ,  sím-mi̍h in-toaⁿ , 6 Hap-tha-kek chiū chhut-khì kàu siâⁿ ê khoan-khoah ê só͘-chāi ,  chiū-sī tī ông ê mn̂g-chêng ,  kàu Bo̍k-tí-kái hia , 7 Bo̍k-tí-kái chiū chiong i it-chhè só͘ tú-tio̍h-ê ,  í-ki̍p Hap-bān só͘ kóng beh hiàn tī ông ê khò͘-pâng ê gûn khak-si̍t ê siàu-gia̍h ,  thang châu-bia̍t Iû-tāi lâng ê ,  lóng kā i kóng ; 8 koh chiong i chhau-siá tī Su-san siâⁿ só͘ thoân beh châu-bia̍t Iû-tāi lâng ê jū-chí hō͘ i ,  hō͘ i the̍h hō͘ Í-su-thiap khòaⁿ ,  sòa kā i kóng-bêng ,  koh hoan-hù i ji̍p-khì kìⁿ ông lâi khún-kiû i ,  tī ông ê bīn-chêng ūi-tio̍h pún-cho̍k ê peh-sìⁿ khún-chhiat kî-kiû , 9 Hap-tha-kek tò-lâi ēng Bo̍k-tí-kái ê ōe kā Í-su-thiap kóng , 10 Í-su-thiap koh kā Hap-tha-kek kóng ,  thok i kā Bo̍k-tí-kái kóng , 11 Ông ê chèng jîn-sîn ,  kap ông hiah ê séng ê peh-sìⁿ ,  lóng chai ū chi̍t-tiâu tiāⁿ-tio̍h ê lē ,  nā bô siū tiàu ,  chū-choan ji̍p lāi-īⁿ kìⁿ ông ê ,  bô-lūn lâm-lú ,  nā m̄-sī ông kia̍h i kim ê koáiⁿ-á hō͘ i tit-tio̍h oa̍h ê ,  chiū tio̍h hō͘ i sí ;  taⁿ góa bô siū tiàu kàu ông hia í-keng saⁿ-cha̍p ji̍t kú lah , 12 In chiū ēng Í-su-thiap ê ōe kā Bo̍k-tí-kái kóng , 13 Bo̍k-tí-kái hoan-hù lâng kā Í-su-thiap kóng ,  Lí m̄-thang phah-sǹg lí tī ông-kiong-lāi pí chèng Iû-tāi lâng khah ōe thoat-lī ; 14 tī chit-sî lí nā chēng-chēng lóng bô kóng ,  Iû-tāi lâng beh tùi pa̍t-ūi tit-tio̍h thoat-lī ,  tit-tio̍h chín-kiù ,  lí kap lí ê lāu-pē ê ke ōe tú-tio̍h bia̍t-bô ;  beh siáⁿ-chai lí tit-tio̍h ông-hō͘ ê ūi m̄-sī ūi-tio̍h kin-á-ji̍t ê sî-sè ah?15 Í-su-thiap chiū hoan-hù lâng hê-hok Bo̍k-tí-kái kóng , 16 Khì chio-chi̍p tī Su-san só͘ ū ê Iû-tāi lâng ,  ūi-tio̍h góa kìm-chia̍h saⁿ-ji̍t ,  ji̍t-mî bô chia̍h bô lim ;  góa kap góa ê kiong-lú iā beh kìm-chia̍h ;  jiân-āu góa beh bô chiàu-lē ji̍p-khì kìⁿ ông ;  sí chiū hō͘ i sí , 17 Bo̍k-tí-kái chiū khì ,  chiàu Í-su-thiap it-chhè só͘ bēng-lēng ê khì kiâⁿ , 
