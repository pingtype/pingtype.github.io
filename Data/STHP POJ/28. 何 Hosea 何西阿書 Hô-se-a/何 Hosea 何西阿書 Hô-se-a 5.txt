1 Chè-si ah ,  lín tio̍h thiaⁿ chit-ê ;  Í-sek-lia̍t-ke ah ,  lín tio̍h chù-ì ;  ông-chhin ah ,  lín tio̍h àⁿ hī-khang ;  in-ūi sím-phòaⁿ koan-hē tī lín ,  in-ūi lín chòe oa̍h-tauh tī Bí-su-pa ,  chòe lô-bāng tiuⁿ tī Tha-po̍k , 2 Chiah ê pōe-ge̍k ê lâng tōa kiâⁿ thâi-lâng ;  Góa beh chek-hoa̍t in , 3 Góa bat Í-hoat-liân ,  Í-sek-lia̍t iā bōe ún-ba̍t tī Góa ;  Í-hoat-liân ah ,  taⁿ lí kiâⁿ-îm ,  Í-sek-lia̍t bak-tio̍h lâ-sâm , 4 In só͘-chòe--ê chó͘-tòng in kui tī in ê Siōng-tè ;  in-ūi îm-loān ê sim tī in lāi-bīn ,  in iā m̄-bat Iâ-hô-hoa , 5 Í-sek-lia̍t ê kiau-ngō͘ tng-bīn kan-chèng in ;  só͘-í Í-sek-lia̍t kap Í-hoat-liân ,  beh in-ūi in ê chōe-kòa lâi tio̍h-tak ;  Iû-tāi iā beh kap in saⁿ-kap tio̍h-tak , 6 In beh tòa gû-kûn iûⁿ-kûn khì chhē Iâ-hô-hoa ,  chóng-sī chhē-bōe-tio̍h ;  in-ūi I í-keng lī-khui in , 7 In ǹg Iâ-hô-hoa kiâⁿ khúi-chà ,  thau-siⁿ kiáⁿ ;  taⁿ kàu ge̍h ê chhoe-it ,  in kap in ê sán-gia̍p beh siū thun-bia̍t , 8 Lín tio̍h tī Ki-pí-a pûn sàu-kak ,  tī La̍h-má pûn hō-thâu ;  tī Pek-a-bûn chhut kéng-kò ê siaⁿ ,  kóng ,  Piān-ngá-bín ah ,  tī lí ê āu-bīn , 9 Tī chek-hoa̍t ê ji̍t ,  Í-hoat-liân beh pha-hng ;  Góa tī Í-sek-lia̍t chiah ê chi-phài tiong ,  hō͘ in chai chiong-lâi tek-khak ū ê sū , 10 Iû-tāi ê siú-léng chhin-chhiūⁿ chhian-sóa tōe-kài ê lâng ;  Góa beh piàⁿ Góa ê siū-khì tī in ê sin-chiūⁿ ,  chhin-chhiūⁿ piàⁿ-chúi chi̍t-iūⁿ , 11 Í-hoat-liân siū pō-gio̍k ,  siū sím-phòaⁿ ap-chè ;  in-ūi i kam-sim thàn bēng-lēng , 12 Só͘-í Góa tùi tī Í-hoat-liân ,  chhin-chhiūⁿ chiù-thâng ,  tùi tī Iû-tāi chhin-chhiūⁿ hiú-hoāi i--ê , 13 Í-hoat-liân khòaⁿ-kìⁿ ka-kī ū pīⁿ ,  Iû-tāi khòaⁿ pún-sin ū siong ;  Í-hoat-liân chiū khì A-su̍t ,  chhe lâng khì kìⁿ Iâ-lûi-pò͘ ông ;  i bōe-ōe i-hó lí ,  iā bōe-ōe hō͘ lí ê siong hó , 14 Góa tùi-tī Í-hoat-liân beh chhin-chhiūⁿ sai ,  tùi-tī Iû-tāi ke chhin-chhiūⁿ ióng ê sai ;  Góa beh thiah-li̍h chiah khì ;  Góa beh kā khì ,  bô ū kiù i--ê , 15 Taⁿ góa beh khì ,  tò-khì Góa ê só͘-chāi ,  kàu in jīn ka-kī ê chōe ,  kiû kìⁿ Góa ê bīn ;  in tī kip-lān ê sî ,  beh chhiat-chhiat chhē-kiû Góa , 
