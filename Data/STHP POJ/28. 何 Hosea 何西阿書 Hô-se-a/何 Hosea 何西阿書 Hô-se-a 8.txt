1 Lí ê chhùi tio̍h pûn sàu-kak ;  tùi-te̍k chhin-chhiūⁿ eng kong-kek Iâ-hô-hoa ê chhù ;  in-ūi chit ê peh-sìⁿ pōe Góa ê iok ,  hoān-tio̍h Góa ê lu̍t-hoat , 2 In beh âu-kiò Góa kóng ,  Goán ê Siōng-tè ah ,  goán Í-sek-lia̍t bat Lí , 3 Í-sek-lia̍t pàng-sak siān-liông ;  tùi-te̍k beh tui-jip i , 4 In siat-li̍p kun-ông ,  m̄-sī tùi Góa siat-li̍p i ;  in siat-li̍p siú-léng ,  Góa iā m̄-chai ,  In ēng in ê gûn ,  in ê kim ,  chō ngó͘-siōng ,  tì-kàu in siū chián-tû , 5 Sat-má-lī-a ah ,  I ū pàng-sak lí ê gû-á ;  Góa tōa siū-khì in ;  in kàu tī-sî chiah tit-tio̍h bô-chōe ah?6 Chit-ê chhut tī Í-sek-lia̍t ;  sī sai-hū só͘ chō-ê ,  i m̄-sī Siōng-tè ;  Sat-má-lī-a ê gû-á koat-toàn beh tú-tio̍h phah-chhùi , 7 I só͘ chèng-ê sī hong ,  só͘ siu-ê sī kńg-lê-hong ;  bô chiâⁿ-châng ;  só͘ hoat ê bô kiat-si̍t ;  chiū nā kiat-si̍t ,  gōa-pang lâng iā beh chia̍h i , 8 Í-sek-lia̍t í-keng siū thun-bia̍t ;  hiān-chāi tī lia̍t-kok-tiong chhin-chhiūⁿ lâng bô hoaⁿ-hí ê khì-kū , 9 In chiūⁿ-khì A-su̍t ,  chhin-chhiūⁿ ka-kī tiàm ê iá-lû ;  Í-hoat-liân bóe lâng thiàⁿ i , 10 In sui-jiân tī lia̍t-kok-tiong bóe lâng thiàⁿ in ,  Góa beh chū-chi̍p in ;  in in-ūi kun-ông kap siú-léng só͘ hē ê tāng-tàⁿ chiām-chiām soe-bî , 11 Í-hoat-liân-ke khí chè-tôaⁿ tì-kàu hoān-chōe ;  in-ūi án-ni chè-tôaⁿ hō͘ in hoān-chōe , 12 Góa ūi i siá Góa ê lu̍t-hoat chiâⁿ-bān tiâu ;  chóng-sī i khòaⁿ-chòe kap i lóng bô kan-sia̍p , 13 Lūn-kàu hiàn-hō͘ Góa ê lé-mi̍h ,  in hiàn-bah ka-kī chia̍h--i ;  chóng-sī Iâ-hô-hoa bô chiap-la̍p--in ;  taⁿ beh kì-tit in ê chōe-kòa ,  pān in ê chōe-ok ;  in beh tò-tńg-khì Ai-ki̍p , 14 In-ūi Í-sek-lia̍t bōe-kì-tit chhòng-chō in ê Chú ,  khí keng-biō ;  Iû-tāi ke khí kian-kò͘ ê siâⁿ ;  Góa beh kàng-hé tī i ê siâⁿ ,  sio in ê iâⁿ-pôaⁿ , 
