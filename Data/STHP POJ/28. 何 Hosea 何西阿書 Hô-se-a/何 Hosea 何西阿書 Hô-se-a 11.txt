1 Í-sek-lia̍t chòe gín-ná ê sî ,  Góa thiàⁿ i ;  koh tiàu Góa ê kiáⁿ chhut Ai-ki̍p tōe , 2 Ná kiò in ,  in ná cháu-khui ,  hiàn-chè tī chiah ê Pa-le̍k ,  sio-hiuⁿ tī ngó͘-siōng , 3 Góa kà Í-hoat-liân o̍h-kiâⁿ ,  khan i ê chhiú ;  chóng-sī in m̄-chai Góa i-hó in , 4 Góa ēng chû-hūi ê soh kap jîn-ài ê tòa khan in ;  Góa khoán-thāi in chhin-chhiūⁿ tùi in ê ām-kún tháu-khui in ê taⁿ--ê ,  ēng niû-chháu hē tī in bīn-chêng , 5 I bô koh tò-khì Ai-ki̍p tōe ;  A-su̍t beh chòe i ê ông ,  in-ūi i m̄-khéng tò-tńg , 6 To-kiàm beh kàu i ê siâⁿ ,  húi-hoāi in ê mn̂g-kông ;  in-ūi in ê kè-bô͘ thun-bia̍t , 7 Góa ê peh-sìⁿ koat-ì beh pōe Góa ;  sui-jiân ū lâng kiò in kui-ǹg Chì-koâiⁿ--ê ,  chóng-sī bô chi̍t-ê chun-tiōng I , 8 Í-hoat-liân ah ,  Góa thái-thó ōe khì-sak lí? Í-sek-lia̍t ah ,  Góa thái-thó ōe chiong lí kau hō͘ lâng? Góa thái-thó ōe hō͘ lí chhin-chhiūⁿ Ap-má? thái-thó ōe khoán-thāi lí chòe Sé-phian? Góa hê-sim tńg-ì ,  Góa chû-ài ê sim chin-jia̍t , 9 Góa bô beh hoat-chhut Góa béng-lia̍t ê siū-khì ;  iā bô koh húi-bia̍t Í-hoat-liân ;  in-ūi Góa sī Siōng-tè ,  m̄-sī sè-kan lâng ,  sī tī lín tiong-kan ê Sèng--ê ;  Góa bô beh tī siū-khì-tiong lîm-kàu lín , 10 Iâ-hô-hoa beh chhin-chhiūⁿ sai teh háu ;  in beh tè I lâi kiâⁿ ;  I háu ê sî ,  hiah ê kiáⁿ chiū ngia̍uh-ngia̍uh-chhoah ,  tùi sai-hng kóaⁿ-kín lâi , 11 In beh ngia̍uh-ngia̍uh-chhoah ,  chhin-chhiūⁿ chhek-chiáu-á ,  tùi Ai-ki̍p kín-kín lâi ;  koh chhin-chhiūⁿ chíⁿ-á tùi A-su̍t tōe kàu  ;  Góa beh hō͘ in khiā-khí ka-kī ê chhù ;  che sī Iâ-hô-hoa kóng ê , 12 Í-hoat-liân ēng khi-phiàn ûi Góa ,  Í-sek-lia̍t-ke iā ēng khúi-kè ûi-lûi Góa ;  Iû-tāi khò Siōng-tè chiáng-koân ,  ǹg Sèng--ê ū chīn-tiong ê sim , 
