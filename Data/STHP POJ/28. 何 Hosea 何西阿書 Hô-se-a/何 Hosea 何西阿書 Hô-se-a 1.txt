1 Tng O͘-se-ngá ,  Iok-thán ,  A-hap-su ,  Hi-se-ka saⁿ-sòa chòe Iû-tāi ông ,  Iok-a-si ê kiáⁿ Iâ-lô-pho-àm chòe Í-sek-lia̍t ông ê sî ,  Iâ-hô-hoa ê ōe lîm-kàu Pī-lī ê kiáⁿ Hô-se-a , 2 Iâ-hô-hoa khí-thâu tùi Hô-se-a kóng ê ōe sī án-ni ,  Iâ-hô-hoa tùi Hô-se-a kóng ,  Lí tio̍h khì chhōa îm-hū chòe bó͘ ,  iā tit-tio̍h tùi îm-loān só͘ siⁿ ê kiáⁿ ;  in-ūi chit-ê tōe-hng tōa kiâⁿ îm-loān ,  lī-khui Iâ-hô-hoa , 3 Tùi án-ni i chiū khì chhōa Tek-la̍h-im ê cha-bó͘-kiáⁿ Ko-bia̍t ;  hū-jîn-lâng hoâi-īn ,  kā i siⁿ chi̍t ê kiáⁿ , 4 Iâ-hô-hoa tùi i kóng ,  Kā i miâ kiò Iâ-su-lia̍t ;  in-ūi koh tiap-á-kú ,  Góa beh pān Iâ-hō͘ ê ke tī Iâ-su-lia̍t thâi-lâng lâu-huih ê chōe ,  iā beh hō͘ Í-sek-lia̍t-ke ê kok bô--khì , 5 Kàu hit-ji̍t Góa beh tī Iâ-su-lia̍t pîⁿ-iûⁿ ,  at-chi̍h Í-sek-lia̍t ê keng , 6 Hū-jîn-lâng koh hoâi-īn ,  siⁿ chi̍t-ê cha-bó͘-kiáⁿ ;  Iâ-hô-hoa tùi Hô-se-a kóng ,  Kā i hō-miâ Lô-lō͘-hap-má ,  in-ūi Góa bô beh koh lîn-bín Í-sek-lia̍t-ke ,  koat-toàn bô sià-bián in , 7 Chóng-sī Góa beh lîn-bín Iû-tāi-ke ,  ēng Iâ-hô-hoa in ê Siōng-tè kiù in ,  m̄-sī ēng keng ,  ēng to ,  ēng kau-chiàn ,  ēng bé ,  kap ēng bé-peng lâi kiù in , 8 Lô-lō͘-hap-má tn̄g-lin liáu-āu ,  hū-jîn-lâng koh hoâi-īn ,  siⁿ chi̍t ê kiáⁿ , 9 Iâ-hô-hoa kóng ,  Tio̍h kā i hō-miâ kiò Lô-a-bí ;  in-ūi lín m̄-sī Góa ê peh-sìⁿ ,  Góa iā m̄-chòe lín ê Siōng-tè , 10 Chóng-sī Í-sek-lia̍t ê lâng-gia̍h beh chhin-chhiūⁿ hái-soa ,  bōe niû--tit ,  bōe sǹg--tit ;  chêng tī sím-mi̍h só͘-chāi tùi in kóng ,  Lín m̄-sī Góa ê peh-sìⁿ ,  chiong-lâi tī-hia beh tùi in kóng ,  Lín sī éng-oa̍h Siōng-tè ê kiáⁿ , 11 Iû-tāi lâng kap Í-sek-lia̍t lâng beh saⁿ-kap chū-chi̍p ,  ūi ka-kī siat-li̍p chi̍t ê thâu-lâng ,  tùi chit ê tōe chiūⁿ--khì ;  in-ūi Iâ-su-lia̍t ê ji̍t beh chòe tōa ê ji̍t , 
