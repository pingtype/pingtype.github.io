1 Í-sek-lia̍t lâng ah ,  lín tio̍h thiaⁿ Iâ-hô-hoa ê ōe ;  in-ūi Iâ-hô-hoa kap chit só͘-chāi ê lâng piān-lūn ;  in-ūi tī chit ê tōe-hng bô sêng-si̍t ,  bô jîn-chû ,  bô lâng bat Siōng-tè , 2 Chí-ū chiù-chōa ,  pōe-iok ,  thâi-lâng ,  thau-the̍h ,  kan-îm ,  kiông-pō ,  thâi lâng bô soah , 3 Só͘-í chit ê tōe-hng beh pi-ai ,  kî-tiong khiā-khí ê lâng ,  kap chhân-iá ê siù ,  khong-tiong ê chiáu ,  lóng beh soe-bî ;  hái-tiong ê hî iā beh bô--khì , 4 Chóng-sī lâng m̄-thang piān-lūn ,  m̄-thang saⁿ chek-pī ;  in-ūi lí ê peh-sìⁿ chhin-chhiūⁿ kap chè-si piān-pok--ê chi̍t-iūⁿ , 5 Lí beh tī ji̍t--sî poa̍h-tó ,  sian-ti iā beh tī mî--sî kap lí saⁿ-kap poa̍h-tó ,  Góa beh bia̍t-bô lí ê lāu-bú , 6 Góa ê peh-sìⁿ in-ūi bû-ti lâi bia̍t-bô ;  in-ūi lí khì-sak tì-sek ,  Góa iā beh khì-sak lí ,  hō͘ lí bô thang koh chòe chè-si ho̍k-sāi Góa ;  lí kì-jiân bōe-kì-tit lí ê Siōng-tè ê lu̍t-hoat ,  Góa iā beh bōe-kì-tit lí ê kiáⁿ-jî , 7 In ke-thiⁿ ná-chōe ,  chiū ná tek-chōe Góa ;  Góa beh hō͘ i ê êng-kng piàn-chòe lêng-jio̍k , 8 In chia̍h Góa ê peh-sìⁿ ê sio̍k-chōe-chè ,  ì-ài in hoān-chōe , 9 Chiong-lâi peh-sìⁿ cháiⁿ-iūⁿ ,  chè-si iā beh án-ni ;  Góa beh in-ūi in só͘ kiâⁿ--ê lâi pān in ,  chiàu in só͘ chòe--ê lâi pò-èng in , 10 In chia̍h iā bōe tit-tio̍h pá ,  kiâⁿ-îm iā bô ke-thiⁿ lâng ;  in-ūi in pàng-sak Iâ-hô-hoa ,  m̄ thiaⁿ-thàn--I , 11 Îm-hēng kap chiú kap sin-chiú sī toa̍t lâng ê sim , 12 Góa ê peh-sìⁿ mn̄g in ê chhâ-thâu ,  koh in ê koáiⁿ-á chí-sī in ;  in-ūi in kiâⁿ-îm ê sim hō͘ in sit-bê ;  in kiâⁿ-îm lī-khui in ê Siōng-tè ê koán-hat , 13 In hiàn-chè tī soaⁿ-téng ,  sio-hiuⁿ tī soaⁿ-thâu ,  tī siōng-chhiū ,  iông-chhiū ,  lek-chhiū ê ē-bīn ,  in-ūi in ê ìm-ńg ê hó ;  só͘-í lín ê cha-bó͘-kiáⁿ îm-loān ,  lín ê sin-niû kiâⁿ-îm , 14 Lín ê cha-bó͘-kiáⁿ îm-loān ,  lín ê sin-niû kiâⁿ-îm ,  Góa bô hêng-hoa̍t in ;  in-ūi hiah ê ta-po͘-lâng kap chhiong-ki lēng-gōa tòa ,  kap biō-lāi ê ki-lú saⁿ-kap hiàn-chè ;  chit-hō bû-ti ê peh-sìⁿ tek-khak chhia-tó , 15 Í-sek-lia̍t ah ,  lí sui-jiân kiâⁿ-îm ,  chóng-sī Iû-tāi m̄-thang hoān-chōe ;  m̄-thang khì kiat-kah ,  iā m̄-thang chiūⁿ-kàu Pek-a-bûn ,  iā m̄-thang kí éng-oa̍h ê Iâ-hô-hoa lâi chiù-chōa , 16 Í-sek-lia̍t ngī-phīⁿ ,  chhin-chhiūⁿ ngī-phīⁿ ê gû-bú ;  taⁿ Iâ-hô-hoa beh chhī in ,  chhin-chhiūⁿ chhī iûⁿ tī khui-khoah ê tōe , 17 Í-hoat-liân kiat-liân ngó͘-siōng ,  chhut-chāi--i , 18 In só͘ lim--ê í-keng hoat-sng ,  in siông-siông kiâⁿ-îm ,  in ê koaⁿ-tiúⁿ chin hoaⁿ-hí kiàn-siàu sū , 19 Hong ēng i ê si̍t kńg--i ;  in beh ūi-tio̍h in ê chè-sū ,  tì-kàu kiàn-siàu , 
