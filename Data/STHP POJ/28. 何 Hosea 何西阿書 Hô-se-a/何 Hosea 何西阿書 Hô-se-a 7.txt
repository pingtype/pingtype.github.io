1 Góa ài i-tī Í-sek-lia̍t ê sî ,  Í-hoat-liân ê chōe-kòa kap Sat-má-lī-a ê chōe-ok chiū lō͘-hiān ;  in-ūi in kiâⁿ tāi-chì hu-ké ;  lāi-bīn ū chha̍t ji̍p-lâi ,  gōa-bīn ū kui-tīn ê chhiúⁿ-kiap , 2 In sim-lāi bô siūⁿ kóng ,  Góa kì-tit in lóng-chóng ê pháiⁿ ;  taⁿ in só͘-chòe--ê ,  ûi-khùn in ;  sī tī Góa bīn-chêng , 3 In ēng kiâⁿ-pháiⁿ hō͘ kun-ông hoaⁿ-hí ,  ēng pe̍h-chha̍t hō͘ siú-léng khoài-lo̍k , 4 In lóng sī kiâⁿ-îm--ê ;  chhin-chhiūⁿ pek-piáⁿ ê ,  khí jia̍t ê hé-lô͘ ,  i tùi chhiau-mī kàu i hoat-kàⁿ ê sî ,  chiah bô koh thà-hé , 5 Tī lán ê ông iàn-lo̍k ê ji̍t ,  chiah ê siú-léng ,  in-ūi chiú ê lia̍t ,  lâi phòa-pīⁿ ;  i kap bú-bān ê lâng khan-chhiú , 6 In bâi-ho̍k ê sî-chūn ,  pī-pān in ê sim ,  chhin-chhiūⁿ hé-lô͘ ;  in pek-piáⁿ ê lâng ,  thong-mî teh khùn ;  kàu chá-khí-sî ,  i to̍h chhin-chhiūⁿ hé iām-iām , 7 In jia̍t chhin-chhiūⁿ hé-lô͘ ,  thun-bia̍t in ê sū-su ;  in ê kun-ông lóng tó-lo̍h-khì ;  in tiong-kan bô lâng kiû-kiò Góa , 8 Í-hoat-liân ka-kī chham-chhap tī lia̍t-pang ;  Í-hoat-liân sī bô kè-péng ê piáⁿ , 9 Gōa-pang lâng í-keng thun-chia̍h i ê lêng-le̍k ,  i iā m̄-chai ;  thâu-mn̂g í-keng chham-pe̍h ,  i iā m̄-chai , 10 Í-sek-lia̍t ê kiau-ngō͘ tng-bīn kan-chèng in ;  sui-jiân tú-tio̍h che it-chhè ,  in iû-goân bô kui-ǹg Iâ-hô-hoa in ê Siōng-tè ,  iā bô chhē-kiû I , 11 Í-hoat-liân chhin-chhiūⁿ chíⁿ-á gōng-gōng bû-ti ;  in kiû-kiò Ai-ki̍p ,  khì chiū-kūn A-su̍t , 12 In khì ê sî ,  Góa beh chiong Góa ê bāng pha tī in ê téng-bīn ;  Góa beh hō͘ i tūi-lo̍h ,  chhin-chhiūⁿ khong-tiong ê chiáu ,  Góa beh chiàu in ê hōe-chiòng só͘ thiaⁿ-kìⁿ-ê ,  khiàn-chek in , 13 In ū chai-ē ah ,  in-ūi in lī-khui Góa khì ;  in beh tú-tio̍h pāi-hoāi ,  in-ūi in tek-chōe Góa ,  Góa beh kiù-sio̍k in ,  in iáu-kú kóng pe̍h-chha̍t kong-kek góa , 14 In bô ēng sim kiû Góa ,  sī tī bîn-chhn̂g âu-kiò ;  in ūi-tio̍h gō͘-kak kap sin-chiú lâi ka-kī chū-chi̍p ;  in lóng pōe-ge̍k Góa , 15 Góa kàu-tok in ,  hō͘ in ê chhiú-kut ū la̍t ;  in iáu-kú tô͘-bô͘ pháiⁿ-sū lâi kong-kek Góa , 16 In kui-ǹg ,  chóng-sī m̄-sī kui-ǹg Chì-koâiⁿ--ê ;  in chhin-chhiūⁿ péng-lìn-tńg ê keng ;  in ê siú-léng in-ūi chi̍h ê hòng-chhiòng ,  beh tó tī to-ē ;  chit-ê beh tī Ai-ki̍p tōe chòe chhiò-pìⁿ , 
