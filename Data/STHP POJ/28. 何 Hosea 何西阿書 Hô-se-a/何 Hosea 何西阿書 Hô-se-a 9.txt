1 Í-sek-lia̍t ah ,  bo̍h-tit hoaⁿ-hí ,  bo̍h-tit khoài-lo̍k chhin-chhiūⁿ gōa-pang lâng ;  in-ūi lí kiâⁿ siâ-îm lī-khui lí ê Siōng-tè ;  tī ta̍k ê gō͘-kak-tiûⁿ ài lâng sàng-mi̍h , 2 Gō͘-kak-tiûⁿ kap chiú-khut bô beh iúⁿ-chhī in ;  ǹg-bāng sin-chiú iā khang-khang , 3 In bô thang khiā-khí Iâ-hô-hoa ê tōe ;  chóng-sī Í-hoat-liân beh tò-khì Ai-ki̍p ,  beh tī A-su̍t chia̍h bô chheng-khì ê chia̍h-mi̍h , 4 In bô thang ǹg Iâ-hô-hoa tiān-chiú ;  in ê chè-mi̍h iā bô tit-tio̍h I hoaⁿ-hí ;  beh chhin-chhiūⁿ tú-tio̍h sí-sit ê ke ê chia̍h-mi̍h ,  kìⁿ-nā chia̍h--ê tek-khak bak-tio̍h lâ-sâm ;  in-ūi in ê chia̍h-mi̍h thang chòe ka-kī ê lō͘-ēng ,  bōe thang ji̍p Iâ-hô-hoa ê tiān , 5 Tī tōa-hōe ê ji̍t ,  kap Iâ-hô-hoa ê choeh-kî ,  lín beh cháiⁿ-iūⁿ chòe ah?6 Khòaⁿ ah ,  in siám-pī chai-hāi khì ;  Ai-ki̍p lâng beh chū-chi̍p in ,  Mô͘-hut lâng beh bâi-chòng in ;  in ēng gûn só͘ chòe thang ì-ài ê ,  beh hoat chi̍t-lê ;  in ê tiùⁿ-pâng-lāi ,  beh hoat chhì-phè , 7 Hêng-hoa̍t ê ji̍t í-keng kàu ,  pò-èng ê ji̍t í-keng kàu ;  Í-sek-lia̍t beh chai ;  sian-ti gû-gōng ,  siū sîn kám-tōng--ê tian-kông ,  in-ūi lí ê chōe-kòa chin-chōe ,  oàn-hūn iā chin-tōa , 8 Í-hoat-liân kap lán ê Siōng-tè chòe siú-bāng--ê ;  lūn-kàu sian-ti ,  tī i lóng-chóng ê lō͘ chòe lia̍h-chiáu ê lô-bāng ,  tī i ê Siōng-tè ê chhù-lāi khǹg oàn-hūn , 9 In chhim-chhim ka-kī pāi-hoāi ,  chhin-chhiūⁿ tī Ki-pí-a ê ji̍t ;  I beh kì-tit in ê chōe-kòa ,  pān in ê chōe-ok , 10 Góa chhē-tio̍h Í-sek-lia̍t ,  chhin-chhiūⁿ phû-tô tī khòng-iá ;  Góa khòaⁿ-kìⁿ lín ê lia̍t-chó͘ ,  chhin-chhiūⁿ bû-hoa-kó thâu-kùi khí-thâu-se̍k ê ké-chí ;  chóng-sī in chiū-kūn Pa-le̍k-pí-jíⁿ ,  choan-sim kèng-pài hit ê thang kiàn-siàu-ê ,  chiū chiâⁿ-chòe khó-ò͘ⁿ--ê ,  kap in só͘ loân-ài--ê chi̍t-iūⁿ , 11 Lūn-kàu Í-hoat-liân ,  in ê êng-kng beh chhin-chhiūⁿ chiáu pe--khì ;  beh bô siⁿ-kiáⁿ ,  bô tòa-sin ,  bô hoâi-īn , 12 Chiū nā chhī-kiáⁿ kàu tōa-hàn ,  Góa iā beh hō͘ i sí-kiáⁿ ,  kàu bô lâu chi̍t-ê ;  Góa lī-khui in ,  in chiū ū chai-ē , 13 Góa khòaⁿ Í-hoat-liân chhin-chhiūⁿ Chhui-lô ,  chai tī pûi ê tōe ;  chóng-sī Í-hoat-liân beh chhōa i ê kiáⁿ-jî chhut--lâi kau hō͘ thâi-sí lâng--ê , 14 Iâ-hô-hoa ah ,  Lí tio̍h hō͘ in ;  beh hō͘ in sím-mi̍h? hō͘ in ka-la̍uh-sin ê thai ,  lin ta--khì , 15 In it-chhè ê pháiⁿ-tāi lóng tī Kiat-kah ,  Góa tī-hia oàn-hūn in ;  in-ūi in só͘ kiâⁿ ê pháiⁿ ,  Góa beh tùi Góa ê ke kóaⁿ in chhut-khì ,  bô koh thiàⁿ-sioh in ;  in ê siú-léng lóng sī pōe-ge̍k--ê , 16 Í-hoat-liân siū phah ,  in ê kun-thâu ko͘-tâ ,  bōe-ōe kiat ké-chí ;  in chiū nā siⁿ-kiáⁿ ,  Góa beh thâi-sí in só͘-siⁿ só͘-thiàⁿ--ê , 17 Góa ê Siōng-tè tek-khak khì-choa̍t in ,  in-ūi in m̄ thiaⁿ-thàn I ;  in iā tek-khak phiau-liû tī lia̍t-kok-tiong , 
