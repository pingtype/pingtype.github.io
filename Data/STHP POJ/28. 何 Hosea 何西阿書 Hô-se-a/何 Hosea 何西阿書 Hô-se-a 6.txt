1 Lâi ah ,  lán tio̍h kui-óa Iâ-hô-hoa ;  I thiah-li̍h lán ,  iā beh i-hó lán ;  I phah lán ,  iā beh pau lán ê siong , 2 Kè nn̄g ji̍t I beh hō͘ lán koh-oa̍h ;  kàu tē-saⁿ-ji̍t ,  I beh hō͘ lán khí-lâi ,  lán chiū oa̍h tī I ê bīn-chêng , 3 Lán tio̍h jīn-bat Iâ-hô-hoa ,  chhut-la̍t chìn-chêng lâi bat I ;  I ún-tàng chhut-hiān chhin-chhiūⁿ thiⁿ-kng-chá ê kng ,  I beh lîm-kàu lán ,  chhin-chhiūⁿ hō͘ ,  iā chhin-chhiūⁿ chhun-thiⁿ ê hō͘ ,  lūn-te̍k thó͘-tōe , 4 Í-hoat-liân ah ,  Góa beh cháiⁿ-iūⁿ khoán-thāi lí? Iû-tāi ah ,  Góa beh cháiⁿ-iūⁿ khoán-thāi lí? in-ūi lí ê siān-liông chhin-chhiūⁿ chá-khí-sî ê hûn-bū ,  koh chhin-chhiūⁿ kín-kín ta ê lō͘-chúi , 5 In-ūi án-ni ,  Góa ēng sian-ti thâi-siah in: ēng Góa chhùi-lāi ê ōe ,  thâi-sí in ,  Góa ê sím-phòaⁿ chhin-chhiūⁿ kng hoat-chhut , 6 In-ūi Góa ài lîn-bín ,  m̄-ài chè-sū ,  ài lâng bat Siōng-tè ,  iâⁿ-kè sio-chè , 7 Chóng-sī in pōe-iok chhin-chhiūⁿ A-tong ;  tī-hia ǹg Góa kiâⁿ khúi-chà , 8 Ki-lia̍t chiū-sī kiâⁿ-pháiⁿ--ê ê siâⁿ ,  bak-tio̍h huih-jiah , 9 Chhin-chhiūⁿ kui-tīn ê chha̍t bâi-ho̍k teh tng--lâng ,  chè-si kiat-tóng ;  iā chhin-chhiūⁿ án-ni ,  tī Sī-kiàm ê lō͘ thâi lâng ;  koh si̍t-chāi kiâⁿ siâ-îm , 10 Tī Í-sek-lia̍t-ke Góa khòaⁿ-kìⁿ ke̍k thang iàm-ò͘ⁿ ê sū ;  tī-hia ū Í-hoat-liân ê îm-hēng ,  Í-sek-lia̍t bak--tio̍h lâ-sâm , 11 Iû-tāi ah ,  Góa hō͘ Góa siū-lia̍h ê peh-sìⁿ tò-lâi ê sî ,  chiū beh ūi lí pī-pān siu-koah , 
