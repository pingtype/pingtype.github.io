1 Í-sek-lia̍t ah ,  lí tio̍h tò-tńg-lâi kui Iâ-hô-hoa ,  lí ê Siōng-tè ;  in-ūi lí tùi lí ê chōe lâi poa̍h-tó , 2 Tio̍h pī-pān ōe tò-tńg-lâi kui Iâ-hô-hoa ,  tùi I kóng ,  Kiû Lí sià-bián lóng-chóng ê chōe ,  ēng un-tián chiap-la̍p goán ;  goán chiū ēng chhùi o-ló lâi thòe seng-lé , 3 A-su̍t bōe-ōe kiù goán ;  goán bô koh khiâ-bé ,  iā bô koh tùi goán ê chhiú só͘-chō--ê kóng ,  Lí sī goán ê siōng-tè ,  in-ūi bô-pē ê kiáⁿ tùi Lí tit-tio̍h lîn-bín , 4 Góa beh i-hó i ê pōe-poān ,  Góa beh pe̍h-pe̍h thiàⁿ--in ;  in-ūi Góa í-keng tùi in soah Góa ê siū-khì , 5 Góa beh tī Í-sek-lia̍t chhin-chhiūⁿ lō͘-chúi ;  i beh khui-hoe chhin-chhiūⁿ pek-ha̍p-hoe ;  i beh chhun-kun chhin-chhiūⁿ Lī-pa-lùn , 6 I ê ki beh chhun-tn̂g ,  i ê súi beh chhin-chhiūⁿ kaⁿ-ná-chhiū ;  i ê phang beh chhin-chhiūⁿ Lī-pa-lùn , 7 Tiàm-tī i ê ìm-ńg--ê ,  beh tò-tńg-lâi ;  in beh chhin-chhiūⁿ gō͘-kak koh hoan-chhiⁿ ,  khui-hoe chhin-chhiūⁿ phû-tô-chhiū ;  i ê phang beh chhin-chhiūⁿ Lī-pa-lùn ê chiú , 8 Í-hoat-liân beh kóng ,  Góa kap ngó͘-siōng iáu ū sím-mi̍h kan-sia̍p ah? Góa ū ìn i ,  koh khòaⁿ-kò͘ i ,  Góa chhin-chhiūⁿ chhiⁿ-chhùi ê chêng-chhiū ,  lí ê ké-chí tùi Góa lâi tit-tio̍h , 9 Chī-chūi sī tì-hūi ê lâng ,  ōe bêng-pe̍k chiah ê sū? chī-chūi sī thong-ta̍t ê lâng ,  ōe chai chiah-ê? in-ūi Iâ-hô-hoa ê tō-lō͘ sī chèng-ti̍t ,  gī-lâng beh kiâⁿ tī hit tiong-kan ,  pōe-ge̍k ê lâng beh poa̍h-tó tī hit téng-bīn , 
