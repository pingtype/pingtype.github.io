1 Tio̍h tùi lín ê hiaⁿ-tī kóng ,  A-bí ,  koh tùi lín ê chí-bē kóng ,  Lō͘-hap-má , 2 Tio̍h kap lín lāu-bú piān-lūn ,  koh piān-lūn ;  in-ūi i m̄-sī Góa ê bó͘ ,  Góa iā m̄-sī i ê tiōng-hu ;  kah i tû--khì bīn--nih ê îm-loān ,  kap i heng-khám ê îm-hēng ; 3 bián-tit Góa kā i thǹg kng-kng ,  hō͘ i chhin-chhiūⁿ tú-á chhut-sì ê ji̍t ,  hō͘ i chhin-chhiūⁿ khòng-iá ,  chhin-chhiūⁿ ta-sò ê tōe ,  hō͘ i tùi chhùi-ta lâi sí , 4 Góa bô beh lîn-bín i ê kiáⁿ ,  in-ūi in sī tùi îm-loān siⁿ ê kiáⁿ , 5 In-ūi in ê lāu-bú kiâⁿ îm-loān ;  hoâi-īn--ê chòe-chhut kiàn-siàu sū ;  in-ūi i kóng ,  Góa beh tè góa só͘ loân-ài ê lâng ,  góa ê piáⁿ ,  chúi ,  iûⁿ-mn̂g ,  môa ,  iû kap góa só͘ lim--ê ,  lóng sī in hō͘ góa , 6 Khòaⁿ ah ,  in-ūi án-ni ,  Góa beh ēng chhì-á chó͘-that i ê lō͘ ,  choh-chhiûⁿ hō͘ i chhē-bô i ê lō͘ , 7 I beh tui-jip só͘ loân-ài ê lâng ,  nā-sī jip-bōe-tio̍h ,  i beh chhē in ,  chóng-sī chhē-bōe-tio̍h ;  chiū kóng ,  Góa beh tò-khì chhē góa ê pún-hu ,  in-ūi góa hit-sî ê kéng-hóng pí hiān-kim iáu khah-hó , 8 I m̄-chai i ê ngó͘-kok ,  chiú ,  iû ,  sī Góa hō͘ i ;  ke-thiⁿ i ê gûn kap kim--ê ,  iā sī Góa ;  i ēng chiah-ê ho̍k-sāi Pa-le̍k , 9 Só͘-í kàu siu-koah ê ji̍t ,  Góa beh chiong Góa ê ngó͘-kok tùi in the̍h tò-tńg ;  koh tī chhut-chiú ê sî ,  beh chiong Góa ê sin-chiú the̍h tò-tńg ,  iā beh chiong Góa hō͘ i thang jia chhiah-theh ê iûⁿ-mn̂g kap môa ,  chhiúⁿ tò-tńg , 10 Taⁿ Góa beh tī i só͘ loân-ài ê lâng ê ba̍k-chiu-chêng ,  lō͘-chhut i ê îm-hēng ;  tek-khak bô lâng ōe kiù i thoat-lī Góa ê chhiú , 11 Góa beh soah in hiah ê iàn-lo̍k ,  choeh-iân ,  ge̍h ê chhoe-it ,  an-hioh-ji̍t ,  kap lóng-chóng ê choeh-kî , 12 Góa iā beh húi-hoāi i ê phû-tô-chhiū ,  kap bû-hoa-kó chhiū ,  chiū-sī kóng ,  Che sī hiah-ê loân-ài góa--ê hō͘ góa ê lé-sò͘ ;  Góa beh hō͘ hiah-ê piàn-chòe chhiū-nâ ,  hō͘ iá-siù chia̍h--i , 13 I chêng-ji̍t sio-hiuⁿ ho̍k-sāi chiah ê Pa-le̍k ,  koh ēng hī-kau kap pa̍t-hō siú-sek ka-kī chng-thāⁿ ,  tè i saⁿ-loân-ài ê lâng ,  lâi bōe-kì-tit Góa ;  in-ūi án-ni Góa beh pān--i ,  Che sī Iâ-hô-hoa kóng--ê , 14 Khòaⁿ ah ,  Góa beh chio-ho͘ i ,  chhōa i kàu khòng-iá ,  ēng ōe an-ùi i , 15 Góa iā beh tùi-hia siúⁿ-sù i phû-tô-hn̂g ,  koh siúⁿ-sù i A-kat ê soaⁿ-kok chòe ǹg-bāng ê mn̂g ;  i beh tī-hia ìn-siaⁿ ,  kap siàu-liân ê ji̍t bô koh-iūⁿ ,  kap tùi Ai-ki̍p tōe chiūⁿ-lâi ê ji̍t saⁿ-tâng , 16 Iâ-hô-hoa kóng ,  Tng hit-ji̍t lí beh kiò Góa kóng ,  Góa ê tiōng-hu ah ,  bô koh kiò Góa kóng ,  Góa ê Chú ah , 17 In-ūi Góa beh tùi in ê chhùi tû--khì chiah ê Pa-le̍k ê miâ ,  bô koh ēng chit ê miâ kì-liām i , 18 Tng hit-ji̍t Góa beh ūi-tio̍h in ,  kap chhân-iá ê cháu-siù ,  kap khong-tiong ê pe-chiáu ,  í-ki̍p tōe-chiūⁿ ê thâng-thōa li̍p-iok ;  Góa iā beh tùi chit ê tōe-hng at-chi̍h keng ,  to ,  kau-chiàn ,  hō͘ in an-jiân tó-teh khùn , 19 Góa beh phèng-tiāⁿ lí éng-oán kui tī Góa ,  koh Góa beh ēng kong-gī ,  kong-pêng ,  chû-ài ,  lîn-bín ,  phèng-tiāⁿ lí kui Góa , 20 Góa iā beh ēng sêng-si̍t phèng-tiāⁿ lí kui Góa ,  lí chiū beh bat Iâ-hô-hoa , 21 Iâ-hô-hoa kóng ,  Hit-ji̍t Góa beh ìn-tap ,  Góa beh ìn-tap thiⁿ ,  thiⁿ beh ìn-tap tōe ; 22 tōe beh ìn-tap gō͘-kak ,  chiú ,  iû ,  chiah-ê beh ìn-tap Iâ-su-lia̍t , 23 Góa beh ūi ka-kī chai-chèng i tī chit ê tōe ;  pêng-sò͘ bô tit-tio̍h lîn-bín--ê ,  Góa beh lîn-bín--i ;  m̄-sī Góa ê peh-sìⁿ--ê ,  Góa beh tùi i kóng ,  Lí sī Góa ê peh-sìⁿ ,  i iā beh kóng ,  Lí sī góa ê Siōng-tè , 
