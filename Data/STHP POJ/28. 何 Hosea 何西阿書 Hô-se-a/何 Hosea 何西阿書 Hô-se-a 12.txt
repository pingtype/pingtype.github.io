1 Í-hoat-liân chia̍h-hong ,  koh tui-jip tang-hong ;  ji̍t-ji̍t ke-thiⁿ pe̍h-chha̍t kap kiông-pō ;  kap A-su̍t li̍p-iok ,  ēng iû sàng kàu Ai-ki̍p , 2 Iâ-hô-hoa kap Iû-tāi piān-lūn ,  beh chiàu Ngá-kok só͘-kiâⁿ--ê chek-hoa̍t i ,  chiàu i só͘-chòe--ê pò-èng i , 3 I tī thai--nih khîⁿ-tiâu i ê hiaⁿ ê kha-āu-tiⁿ ;  chòng-liân ê sî kap Siōng-tè tàu-la̍t ; 4 kap thiⁿ-sài tàu-la̍t ,  koh tit-tio̍h khah-iâⁿ ;  thî-khàu khún-kiû i ;  tī Pek-te̍k-lī tú-tio̍h I ,  I tī-hia kap lán kóng-ōe ; 5 Iâ-hô-hoa chiū-sī bān-kun ê Siōng-tè ;  Iâ-hô-hoa sī I ê miâ , 6 Só͘-í lí tio̍h kui-ǹg lí ê Siōng-tè ;  chip-siú jîn-ài kong-pêng ;  siông-siông thèng-hāu lí ê Siōng-tè , 7 I sī seng-lí lâng ,  chhiú kia̍h bô kong-tō ê chhìn ,  ài ēng khi-phiàn , 8 Í-hoat-liân kóng ,  Góa si̍t-chāi hó-gia̍h ,  í-keng tit-tio̍h châi-pó ;  tī góa só͘ tio̍h-bôa tit-tio̍h--ê ,  bô thang chhē-tio̍h góa ū put-gī ,  lâi sǹg-chòe chōe , 9 Tùi lí chhut Ai-ki̍p tōe ê sî ,  Góa chòe lí ê Siōng-tè Iâ-hô-hoa ;  Góa beh hō͘ lí koh khiā-khí tī pò͘-pîⁿ ,  chhin-chhiūⁿ tī tōa-hōe ê ji̍t chi̍t-iūⁿ , 10 Góa bat tùi chiah ê sian-ti kóng ,  koh ke-thiⁿ īⁿ-siōng ;  Góa iā thok sian-ti siat phì-jū , 11 Ki-lia̍t bô chōe mah? In choân-jiân sī hu-ké--ê ;  tī Kiat-kah hiàn gû-á chòe chè ;  in ê chè-tôaⁿ chhin-chhiūⁿ chhân--nih lôe-chōa ê chiâⁿ-tui , 12 Chá-chêng Ngá-kok cháu kàu A-lân tōe ,  Í-sek-lia̍t in-ūi beh tit-tio̍h bó͘ lâi ho̍k-sāi lâng ;  in-ūi beh tit-tio̍h bó͘ lâi chhī-iûⁿ , 13 Iâ-hô-hoa koh ēng chi̍t ê sian-ti chhōa Í-sek-lia̍t chhut Ai-ki̍p ,  iā ēng chi̍t ê sian-ti pó-choân i , 14 Í-hoat-liân jiá-tio̍h tōa siū-khì ;  só͘-í i hō͘ lâng lâu-huih ê chōe ,  beh kui tī i ;  Í-hoat-liân só͘ kiâⁿ lêng-jio̍k Chú ê sū ,  Chú beh pò-èng i , 
