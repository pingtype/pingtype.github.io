1 Chá-chêng Í-hoat-liân kóng-ōe ,  lâng lóng ngia̍uh-ngia̍uh-chhoah ;  i tī Í-sek-lia̍t-tiong tiàm-tī koâiⁿ-ūi ;  chóng-sī i tī Pa-le̍k ê sū hoān-chōe ,  chiū tì-kàu sí , 2 Taⁿ in ê chōe-kòa ná-hoān ná-chōe ,  ēng in ê gûn ūi ka-kī chng-pu̍t ,  in chiàu in ê kî-khiáu lâi chō ngó͘-siōng ,  lóng sī sai-hū só͘ chòe ;  in gī-lūn kóng ,  Hiàn-chè ê lâng tio̍h kap gû-á chim-chhùi , 3 In-ūi án-ni ,  in beh chhin-chhiūⁿ chá-khí-sî ê hûn ,  iā chhin-chhiūⁿ khoài-khoài ta ê lō͘-chúi ,  chhin-chhiūⁿ gō͘-kak-tiûⁿ ê phàⁿ-chhek hō͘ kông-hong chhe--khì ,  koh chhin-chhiūⁿ ian tùi thang-á chhèng-chhut-khì , 4 Tùi lí chhut Ai-ki̍p tōe ê sî ,  Góa chòe lí ê Siōng-tè Iâ-hô-hoa ;  Góa í-gōa lí m̄-thang jīn-bat pa̍t ê Siōng-tè ;  koh Góa í-gōa bô ū Kiù-chú , 5 Tī khòng-iá ta-sò ê tōe ,  Góa í-keng bat lí , 6 In chiàu in ê bí-niû tit-tio̍h chia̍h-pá ;  í-keng chia̍h-pá ,  in ê sim chiū chū-ko ,  tùi án-ni bōe-kì-tit Góa , 7 Só͘-í Góa tùi-tī in chhin-chhiūⁿ sai ,  koh chhin-chhiūⁿ pà bih tī lō͘-piⁿ , 8 Góa tú-tio̍h in chhin-chhiūⁿ sit-lo̍h kiáⁿ ê hîm-bú ,  thiah-li̍h in ê heng-ha̍h ;  tī-hia Góa beh chhin-chhiūⁿ bú ê sai thun-chia̍h in ;  iá-siù beh thiah-li̍h in , 9 Í-sek-lia̍t ah ,  lí ê pāi-bô chiū-sī in-ūi hoán-tùi Góa ,  chiū-sī hoán-tùi pang-chān lí--ê , 10 Hiān-kim lí ê ông tī toh-lo̍h ,  hō͘ i tī lí chiah ê siâⁿ chín-kiù lí ah? lí ê sū-su chiū-sī lí só͘ bat kóng ,  Kā goán siat-li̍p chi̍t ê ông kap siú-léng--ê ,  taⁿ in tī toh-lo̍h ah?11 Góa tī siū-khì-tiong kā lí siat-li̍p ông ,  iā tī Góa ê tōa siū-khì hòe--i , 12 Í-hoat-liân ê chōe-kòa kì-tiâu-teh ,  i ê chōe-ok siu-khǹg-teh , 13 Hū-jîn-lâng siⁿ-kiáⁿ ê thàng-thiàⁿ beh kàu-tī i ;  i sī bô tì-hūi ê kiáⁿ ,  in-ūi i ê sî í-keng kàu ;  m̄ eng-kai iân-chhiân tī chú-kiong-kháu , 14 Góa beh sio̍k-hôe in thoat-lī im-hú ê koân ;  Góa beh chín-kiù in thoat-lī sí-bô ;  Sí-bô ah ,  lí ê chai-hāi tī toh-lo̍h? Im-hú ah ,  lí ê húi-bia̍t tī toh-lo̍h? Góa koat-toàn bô thè-hóe , 15 I tī hiaⁿ-tī tiong ,  sui-jiân kiat-si̍t chōe-chōe ,  chóng-sī beh ū tang-hong chhe-lâi ,  chiū-sī Iâ-hô-hoa ê hong tùi khòng-iá khí ,  i ê chúi-chôaⁿ beh ta ,  i ê goân-thâu beh choa̍t ,  i beh chhiúⁿ-the̍h só͘ chek-chū it-chhè thang hoaⁿ-hí ê pó-khì , 16 Sat-má-lī-a beh tam-tng i ê chōe ;  in-ūi pōe-ge̍k i ê Siōng-tè ;  i beh tó tī to-ē ,  in ê eⁿ-á beh hō͘ lâng siak-sí ,  in ū-sin ê hū-jîn-lâng beh hō͘ lâng phòa-pak , 
