1 Só͘-í góa só͘ thiàⁿ só͘ him-bō͘ ê hiaⁿ-tī ,  chòe góa ê hoaⁿ-hí ,  chòe góa ê bián-liû ê ,  só͘ thiàⁿ ê ah ,  tio̍h án-ni khiā-chāi tī Chú , 2 Góa khǹg Iú-o-tia koh khǹg Sûn-to͘-ki ,  tio̍h tâng-sim tī Chú , 3 Koh chin ê tâng-phōaⁿ ah ,  góa iā kiû lí pang-chān chí nn̄g ê hū-jîn-lâng ,  in-ūi in bat kap góa tâng chhut-la̍t tī hok-im ,  iā kap Kek-lī-bián ,  í-ki̍p kî-û kap góa tâng tio̍h-bôa ê ,  in ê miâ kì tī oa̍h-miā ê chheh , 4 Tio̍h siông-siông tiàm-tī Chú lâi hoaⁿ-hí ;  góa beh koh kóng i ,  Tio̍h hoaⁿ-hí , 5 Lín ê sûn-liông tio̍h tùi chèng lâng hián-bêng ,  Chú kūn lah , 6 It-khài bo̍h-tit khòa-lū ;  to̍k-to̍k bān sū tio̍h ēng kî-tó khún-kiû kap kám-siā ,  chiong lín só͘ kiû ê pâi-lia̍t tī Siōng-tè ; 7 chiū Siōng-tè ê pêng-an ,  pôaⁿ-kè it-chhè lâng só͘ siūⁿ ōe kàu ê ,  beh tī Ki-tok Iâ-so͘ pó-siú lín ê sim ,  lín ê liām-thâu , 8 Taⁿ hiaⁿ-tī ah ,  kiat-bé lâi kóng ,  kìⁿ-nā chin-si̍t ê ,  kìⁿ-nā khó-kèng ê ,  kìⁿ-nā kong-gī ê ,  kìⁿ-nā chheng-kiat ê ,  kìⁿ-nā thang thiàⁿ ê ,  kìⁿ-nā hó miâ-siaⁿ ê ,  nā ū sím-mi̍h tek-hēng ,  sím-mi̍h thang o-ló ,  chiah-ê lín tio̍h siàu-liām , 9 Lín tùi góa só͘ ha̍k-si̍p ,  só͘ niá-siū ,  só͘ thiaⁿ-kìⁿ ,  só͘ khòaⁿ-kìⁿ ê ,  lóng tio̍h kiâⁿ i ;  chiū siúⁿ-sù pêng-an ê Siōng-tè beh kap lín tī-teh , 10 Góa tiàm-tī Chú tōa-tōa hoaⁿ-hí ,  in-ūi lín siàu-liām góa ê sim-chì taⁿ ū koh puh-íⁿ ;  lín pêng-sò͘ ū chit hō siàu-liām ,  put-kò sī bô ki-hōe nā-tiāⁿ , 11 Góa kóng án-ni ,  m̄ sī ūi-tio̍h ēng bô kàu ê iân-kò͘ ;  in-ūi góa í-keng ha̍k-si̍p ,  put-lūn sím-mi̍h kéng-gū ,  bô m̄ ti-chiok , 12 Góa chai-iáⁿ tiàm-tī pi-chiān ,  iā chai-iáⁿ tiàm-tī hù-chiok ;  he̍k-sī pá ,  he̍k-sī iau ,  he̍k-sī hù-chiok ,  he̍k-sī kheh-khiàm ,  hoān sū góa lóng láu-liān , 13 Tiàm-tī siúⁿ-sù góa khùi-la̍t ê ,  góa sū-sū lóng ōe , 14 Sui sī án-ni ,  lín thé-thiap góa ê hoān-lān ,  che sī chin hó , 15 Hui-li̍p-pí lâng ah ,  lín iā ka-kī chai tī thoân hok-im ê khí-thâu ,  góa lī-khui Má-kî-tùn ê sî ,  kap góa chiap-chhiú ê chí ū lín ,  pa̍t ê kàu-hōe bô ; 16 in-ūi liân góa tī Thiap-sat-lô-nî-ka ê sî ,  lín iā chi̍t pái koh chi̍t pái chhe lâng kiong-kip góa só͘ khiàm-ēng , 17 M̄ sī góa teh kiû lâng sàng mi̍h ,  to̍k-to̍k sī kiû ké-chí ná chōe ,  lâi kì-lo̍h lín ê siàu , 18 Nā-sī góa ū chiah ê mi̍h ,  kàu-gia̍h ū chhun ;  góa í-keng chhiong-chiok ,  sī bat tùi Í-pa-hut-thê siū-tio̍h lín kià-lâi ê mi̍h ,  chiū-sī phang-phang ê bī ,  chòe thang chiap-la̍p ê chè-mi̍h ,  Siōng-tè só͘ hoaⁿ-hí ê , 19 Koh góa ê Siōng-tè beh chiàu I êng-kng tiong ê pù-ū ,  tī Ki-tok Iâ-so͘ ,  pó͘-chiok lín it-chhè ê khiàm-kheh , 20 Goān êng-kng kui tī lán ê Siōng-tè lán ê Pē ,  kàu tāi-tāi bô soah ,  À-bēng , 21 Chhéng-an tiàm-tī Ki-tok Iâ-so͘ ta̍k ê sèng-tô͘ ,  Chiah ê kap góa tī-teh ê hiaⁿ-tī chhéng-an lín , 22 Chiah ê sèng-tô͘ lóng chhéng-an lín ;  sio̍k tī Kai-sat ê ke ê ,  koh khah tì-ì chhéng-an lín , 23 Goān Chú Iâ-so͘ Ki-tok ê un-tián kap lín ê sîn saⁿ-kap tī-teh , 
