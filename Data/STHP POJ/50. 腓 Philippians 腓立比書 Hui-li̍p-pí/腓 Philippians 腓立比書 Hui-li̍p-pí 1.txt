1 Ki-tok Iâ-so͘ ê lô͘-po̍k Pó-lô Thê-mô͘-thài phoe kià hō͘ khiā-khí Hui-li̍p-pí ,  tiàm-tī Ki-tok Iâ-so͘ ,  lóng-chóng ê sèng-tô͘ ,  kap chiah ê kam-tok í-ki̍p chip-sū ; 2 goān lín tùi lán ê Pē Siōng-tè kap Chú Iâ-so͘ Ki-tok tit-tio̍h un-tián pêng-an , 3 Góa kìⁿ-ū siàu-liām lín ,  chiū kám-siā góa ê Siōng-tè , 4 ta̍k pái ūi-tio̍h lín chèng lâng kî-tó ê sî ,  siông-siông hoaⁿ-hí lâi kî-tó , 5 in-ūi lín tùi thâu chi̍t ji̍t kàu taⁿ ,  saⁿ-kap ū hūn tī heng-khí hok-im ; 6 góa iā chhim sìn khí-thâu chòe hó ê kang tī lín ê ,  beh chiâⁿ i kàu tī Iâ-so͘ Ki-tok ê ji̍t ; 7 koh góa ūi-tio̍h lín chèng lâng ū chit hō sim-chì sī ha̍p-gî ,  in-ūi lín siông-siông tī góa ê sim-lāi ,  bô lūn góa tī thih-liān tiong ,  í-ki̍p piān-bêng lâi kian-kò͘ hok-im ê sî ,  lín chèng lâng kap góa ū hūn tī un-tián , 8 In-ūi Siōng-tè kā góa chòe kan-chèng ,  góa thé Ki-tok Iâ-so͘ ê sim ,  ū cháiⁿ-iūⁿ loân-bō͘ lín chèng lâng , 9 Koh góa só͘ kiû ê chiū-sī hō͘ lín ê jîn-ài ,  tī tì-hūi í-ki̍p ta̍k iūⁿ ê hiáu-ngō͘ ,  chhiong-móa iū-koh chhiong-móa , 10 tì-kàu lín ōe giām-chhut hiah ê khah hó ê sū ,  hō͘ lín sûn-choân bô that-gāi ,  kàu tī Ki-tok ê ji̍t ; 11 ēng gī ê ké-chí móa-móa ,  chiū-sī tùi Iâ-so͘ Ki-tok ū ê ,  beh hō͘ Siōng-tè tit-tio̍h êng-kng o-ló , 12 Hiaⁿ-tī ah ,  góa ái lín chai góa só͘ tú-tio̍h ê tāi-chì tú-tú sī hō͘ hok-im khah chìn-pō͘ ; 13 tì-kàu góa ê kòa thih-liān tī Ki-tok lâi hián-bêng tī choân iâⁿ ,  kap kî-û ê chèng lâng ; 14 koh tì-kàu tiàm-tī Chú ê hiaⁿ-tī tōa pòaⁿ tùi góa ê kòa thih-liān lâi chhim sìn ,  it-hoat hó-táⁿ bô kiaⁿ ,  lâi kóng Siōng-tè ê tō-lí , 15 Taⁿ lâng teh thoân Ki-tok ,  ū-ê sī chhut tī oàn-tò͘ oan-ke ,  ū-ê sī chhut tī hó ì-sù , 16 Chiah-ê sī chhut tī jîn-ài ,  in-ūi chai góa sī ūi-tio̍h piān-bêng hok-im lâi siat-li̍p ê , 17 Hiah-ê teh pò-iông Ki-tok sī chhut tī kiat-tóng ,  m̄ sī si̍t-sim ;  in ê ì-sù sī ài hō͘ góa tī thih-liān tiong lēng-gōa ke-thiⁿ kan-khó͘ , 18 Án-ni chiū cháiⁿ-iūⁿ? He̍k-sī ké ,  he̍k-sī chin ,  bô lūn cháiⁿ-iūⁿ ,  kun-tú sī thoân Ki-tok ;  góa in-ūi án-ni chiū hoaⁿ-hí ,  iā beh hoaⁿ-hí , 19 In-ūi góa chai chit ê sū ,  tùi lín ê kî-tó ,  í-ki̍p Iâ-so͘ Ki-tok ê Sîn ê siúⁿ-sù ,  beh tì-kàu góa tit-tio̍h kiù , 20 chiàu góa só͘ chhiat-chhiat him-bō͘ kap ǹg-bāng ê ,  chiū-sī góa bô chi̍t hāng sū kiàn-siàu ,  hoān sū hó-táⁿ ,  hiān-kim iā chiàu pêng-siông án-ni ,  he̍k-sī tùi sí he̍k-sī tùi oa̍h ,  Ki-tok beh tī góa ê seng-khu tit-tio̍h êng-kng , 21 In-ūi lūn-kàu góa ,  oa̍h chiū-sī Ki-tok ,  sí chiū-sī lī-ek , 22 Siat-sú oa̍h tī jio̍k-thé ,  che sī chòe góa ê kang ê ké-chí ,  góa iā m̄ chai beh cháiⁿ-iūⁿ kéng , 23 Góa tī lióng-lân ê tiong-kan ,  chin ài tò-khì kap Ki-tok saⁿ-kap tī-teh ,  sī put-chí khah hó , 24 Chóng-sī iû-goân tòa tī jio̍k-thé ,  ūi-tio̍h lín ê iân-kò͘ ,  sī koh khah iàu-kín , 25 Góa í-keng chhim sìn chit-ê ,  chiū chai góa beh iû-goân tī-teh ,  iā kap lín chèng lâng saⁿ-kap tī-teh ,  tì-kàu lín ê sìn tit-tio̍h chìn-pō͘ koh hoaⁿ-hí ; 26 hō͘ lín tī Ki-tok Iâ-so͘ ê khoa-kháu ūi-tio̍h góa ōe ná chhiong-móa ,  sī tùi góa kap lín koh tī-teh , 27 To̍k-to̍k lín kiâⁿ tāi-chì tio̍h ha̍p tī Ki-tok ê hok-im ;  hō͘ góa kiám-chhái lâi kìⁿ-tio̍h lín ,  á-sī lī-khui lín ,  ōe thiaⁿ-kìⁿ lín ê tāi-chì ,  chiū-sī lín tī chi̍t ê sîn khiā-chāi ,  ēng chi̍t sim ūi-tio̍h hok-im ê sìn saⁿ-kap chhut-la̍t ; 28 hoān tāi-chì bô hō͘ tùi-te̍k phah-kiaⁿ ;  che sī chòe in bia̍t-bô ê pîn-kù ,  iā sī chòe lín tit kiù ê pîn-kù ;  lóng sī tùi Siōng-tè , 29 In-ūi í-keng siúⁿ-sù lín ūi-tio̍h Ki-tok ,  m̄ nā sìn-khò I ,  koh ūi-tio̍h I siū khó͘ ; 30 lín chhut-la̍t kau-chiàn ,  kap chêng só͘ khòaⁿ-kìⁿ góa ê ,  hiān-kim só͘ thiaⁿ-kìⁿ góa ê ,  saⁿ-tâng , 
