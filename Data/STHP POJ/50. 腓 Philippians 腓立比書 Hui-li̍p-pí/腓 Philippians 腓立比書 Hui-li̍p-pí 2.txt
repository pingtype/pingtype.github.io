1 Só͘-í nā tī Ki-tok ū sím-mi̍h khoàn-bián ,  á-sī sím-mi̍h jîn-ài ê an-ùi ,  á-sī ū Sèng Sîn ê sím-mi̍h kau-thong ,  á-sī ū sím-mi̍h chû-pi lîn-bín , 2 lín tio̍h hō͘ góa ê hoaⁿ-hí chhiong-móa ,  chiū-sī tâng sim-chì ,  tâng jîn-ài ,  sim-sîn hô-ha̍p ,  sim-chì choan-it ; 3 hoān sū bo̍h-tit ūi-tio̍h kiat-tóng ,  á-sī ūi-tio̍h khang-khang ê êng-kng ,  lâi chòe ;  to̍k-to̍k tāi-ke ēng khiam-sùn ê sim khòaⁿ pa̍t lâng khah-iâⁿ tī pún-sin , 4 Lín ta̍k lâng bo̍h-tit kò͘ ka-kī ê sū ,  iā tio̍h kò͘ pa̍t lâng ê sū , 5 Lín tio̍h ū Ki-tok Iâ-so͘ ê sim chòe sim ; 6 I pún ū Siōng-tè ê hêng-chōng ,  bô lia̍h kap Siōng-tè pîⁿ téng chòe só͘ tio̍h chip-siú ê , 7 hoán-tńg piàⁿ-khang ka-kī ,  chhú lô͘-po̍k ê hêng-chōng ,  chiâⁿ-chòe lâng ê iūⁿ-siùⁿ ; 8 í-keng ū chhin-chhiūⁿ lâng ê khoán-sit ,  chiū khut ka-kī ,  sūn-ho̍k kàu tī sí ,  sīm-chì sí tī si̍p-jī-kè , 9 Só͘-í Siōng-tè ko-seng I ke̍k koâiⁿ ,  siúⁿ-sù I hit ê miâ ,  pôaⁿ-kè tī bān miâ ê téng-bīn ê ; 10 hō͘ kìⁿ-nā tī thiⁿ ,  tī tōe ,  kap tī tōe-ē ê ,  tī Iâ-so͘ ê miâ ,  bô chi̍t ê kha-thâu-u m̄ kūi-pài , 11 bô chi̍t ê chhùi m̄ chheng-ho͘ Iâ-so͘ Ki-tok chòe Chú ,  lâi kui êng-kng Pē Siōng-tè , 12 Só͘-í ,  góa só͘ thiàⁿ ê hiaⁿ-tī ah ,  chhin-chhiūⁿ lín bat siông-siông sūn-thàn ,  m̄ nā tī góa kap lín tī-teh ê sî ,  chiū hiān-kim góa bô kap lín tī-teh ,  it-hoat tio̍h ēng kiaⁿ-hiâⁿ ngia̍uh-ngia̍uh-chhoah ,  lâi chòe-chiâⁿ lín ka-kī ê tit kiù ; 13 in-ūi lín ū hit ê ì-goān ,  ū hit ê só͘ kiâⁿ ,  lóng sī tùi Siōng-tè ūi-tio̍h I ê hó-ì lâi kiâⁿ tī lín sim-lāi , 14 Lín hoān sū bo̍h-tit nga̍uh-nga̍uh-liām ,  bo̍h-tit cheng-piān ; 15 chiah hō͘ lín bô thang hiâm ,  chin-si̍t bô ké ,  chòe Siōng-tè ê kiáⁿ-jî ,  bô hâ-chhû tī siâ-phiah hêng-ge̍k ê sè-kài ;  lín tī in tiong-kan chhut-hiān ,  chhin-chhiūⁿ chiò-kng tī sè-kan ê ,  hián-bêng oa̍h-miā ê tō-lí ; 16 hō͘ góa kàu tī Ki-tok ê ji̍t ū thang khoa-kháu ,  in-ūi góa m̄ sī khang-khang pháu-cháu ,  iā m̄ sī khang-khang tio̍h-bôa , 17 Chiū nā ēng lín ê sìn chòe chè-mi̍h lâi ho̍k-sāi ,  góa chòe koàn-tiān tī hit téng-bīn ,  góa sī hoaⁿ-hí ,  iā kap lín chèng lâng saⁿ-kap hoaⁿ-hí ; 18 lín iā tio̍h án-ni hoaⁿ-hí ,  sòa kap góa saⁿ-kap hoaⁿ-hí , 19 Nā-sī góa tiàm-tī Chú Iâ-so͘ ǹg-bāng kín-kín chhe Thê-mô͘-thài khì chiū-kūn lín ,  hō͘ góa chai lín ê sū ,  lâi an góa ê sim , 20 In-ūi góa bô pa̍t ê tâng-sim ê lâng ,  chin-chiàⁿ khòa-lū lín ê tāi-chì ê , 21 In-ūi chèng lâng lóng sī tô͘-bô͘ ka-kī ê sū ,  m̄ sī tô͘-bô͘ Iâ-so͘ Ki-tok ê sū , 22 Nā-sī Thê-mô͘-thài ê keng-giām lín chai ,  chiū-sī kap góa saⁿ-kap tio̍h-bôa lâi heng-khí hok-im ,  chhin-chhiūⁿ kiáⁿ tùi lāu-pē án-ni , 23 Só͘-í góa khòaⁿ góa ê tāi-chì cháiⁿ-iūⁿ ,  ǹg-bāng liâm-piⁿ chhe i khì , 24 Chóng-sī góa tiàm-tī Chú chhim sìn pún-sin iā beh kín-kín kàu , 25 Nā-sī góa siūⁿ iàu-kín tio̍h chhe Í-pa-hut-thê chiū-kūn lín ,  i chiū-sī góa ê hiaⁿ-tī ,  tâng chòe kang ê ,  tâng tng-peng ê ,  iā sī lín ê sù-chiá ,  kiong-kip góa só͘ khiàm-ēng ê ; 26 in-ūi i loân-bō͘ lín chèng lâng ,  lâi chhám-chhoeh ,  sī lín bat thiaⁿ-kìⁿ i phòa-pīⁿ ; 27 i kó-jiân ū phòa-pīⁿ kàu hiám-hiám sí ;  nā-sī Siōng-tè lîn-bín i ,  m̄ nā lîn-bín i ,  iā lîn-bín góa ,  bián-tit góa tī iu-būn tiong ke-thiⁿ iu-būn , 28 Só͘-í góa koh khah tì-ì chhe i ,  hō͘ lín koh khòaⁿ-kìⁿ i ,  lâi hoaⁿ-hí ,  góa chiū khah bô iu-būn , 29 Só͘-í lín tiàm-tī Chú tio̍h hoaⁿ-hoaⁿ hí-hí chiap-la̍p i ,  iā tio̍h chun-tiōng chhin-chhiūⁿ chit hō ê lâng , 30 In-ūi i ūi-tio̍h chòe Ki-tok ê kang hiám-hiám sí ,  ka-kī piàⁿ-miā ,  beh pó͘ lín ho̍k-sāi góa só͘ bô kàu ê , 
