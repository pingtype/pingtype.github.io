1 Góa ê hiaⁿ-tī ah ,  kiat-bé lâi kóng ,  lín tio̍h tiàm-tī Chú hoaⁿ-hí ,  Góa koh siá chiah ê ōe hō͘ lín ,  chāi góa bōe hùi-khì ,  chāi lín sī thò-tòng , 2 Tio̍h tî-hông chiah ê pháiⁿ-káu ,  tî-hông chiah ê chòe pháiⁿ ê ,  tî-hông chiah ê siū siong-koah ê , 3 In-ūi lán ēng Siōng-tè ê Sîn lâi ho̍k-sāi ,  tiàm-tī Ki-tok Iâ-so͘ lâi khoa-kháu ,  bô óa-khò jio̍k-thé ê ,  chiah sī siū kat-lé ê , 4 Sui sī án-ni ,  góa iā ū thang óa-khò jio̍k-thé ;  nā pa̍t lâng lia̍h-chòe ū thang óa-khò jio̍k-thé ,  góa chiū koh khah ū , 5 Góa tē poeh ji̍t siū kat-lé ,  sī Í-sek-lia̍t cho̍k ê lâng ,  Piān-ngá-bín ê chi-phài ,  sī Hi-pek-lâi lâng só͘ siⁿ ê Hi-pek-lâi lâng ,  chiàu lu̍t-hoat chiū-sī Hoat-lī-sài lâng , 6 chiàu jia̍t-sim chiū-sī khún-tio̍k kàu-hōe ,  chiàu tī lu̍t-hoat ê gī chiū-sī bô phāng thang hiâm , 7 Nā-sī pêng-sò͘ chòe góa ê lī-ek ê ,  góa ūi-tio̍h Ki-tok í-keng khòaⁿ i chòe sún-hāi , 8 M̄ nā án-ni ,  góa chin-chiàⁿ khòaⁿ bān sū chòe sún-hāi ,  in-ūi góa lia̍h bat góa ê Chú Ki-tok Iâ-so͘ chòe tē it hó ;  góa ūi-tio̍h I bat sún-sit it-chhè ,  iā khòaⁿ chòe pùn-sò ,  sī ài tit-tio̍h Ki-tok , 9 lâi tn̂g-tn̂g tiàm-tī I ,  m̄ sī ū ka-kī ê gī ,  chhut tī lu̍t-hoat ê ,  chiū-sī ū tùi sìn Ki-tok ê gī ,  Siōng-tè ūi-tio̍h sìn só͘ siúⁿ-sù ê ; 10 hō͘ góa bat I ,  kap I koh-oa̍h ê koân-lêng ,  í-ki̍p ū hūn I ê siū-khó͘ ,  lâi o̍h I ê sí , 11 khòaⁿ ōe tit thang kàu tī hit ê tùi sí-lâng tiong ê koh-oa̍h , 12 M̄ sī kóng góa í-keng tit-tio̍h ,  á-sī í-keng oân-choân ;  to̍k-to̍k cháu chìn-chêng ,  khòaⁿ ōe thang tit-tio̍h Ki-tok Iâ-so͘ ê só͘-í tit-tio̍h góa ê , 13 Hiaⁿ-tī ah ,  góa bô lia̍h ka-kī chòe í-keng tit-tio̍h ;  to̍k-to̍k choan-bū chi̍t hāng ,  chiū-sī bōe kì-tit āu-bīn ê sū ,  tì-ì thâu-chêng ê sū , 14 ǹg só͘ chhah ê pio lâi cháu ,  kàu tit-tio̍h Siōng-tè tī Ki-tok Iâ-so͘ ,  tùi téng-bīn tiàu lán ê siúⁿ , 15 Só͘-í lán kìⁿ-nā chòe oân-choân ê tio̍h chûn chit ê sim-chì ;  nā tī sím-mi̍h sū lín chûn pa̍t iūⁿ ê sim-chì ,  Siōng-tè iā beh ēng chit-ê chí-sī lín , 16 Nā-sī lán só͘ í-keng kàu ê ,  tio̍h chiàu chit-ê lâi kiâⁿ , 17 Hiaⁿ-tī ah ,  lín tio̍h saⁿ-kap o̍h góa ;  lín ū goán chòe bô͘-iūⁿ ,  chiū tio̍h tì-ì khòaⁿ hiah ê chiàu án-ni kiâⁿ ê , 18 In-ūi ū chōe-chōe lâng kiâⁿ tāi-chì ,  sī góa bat ta̍uh-ta̍uh kā lín kóng ,  taⁿ iā lâu ba̍k-sái kā lín kóng ê ,  in chiū-sī Ki-tok si̍p-jī-kè ê tùi-te̍k ; 19 in ê kiat-kio̍k sī tîm-lûn ,  in ê siōng-tè sī in ê pak-tó͘ ,  in ê êng-kng sī tī in ê kiàn-siàu ,  in só͘ tì-chì sī tōe-chiūⁿ ê sū , 20 In-ūi lán sī thiⁿ-téng ê kok-bîn ,  iā ǹg-bāng Chín-kiù-ê tùi hia lâi ,  chiū-sī Chú Iâ-so͘ Ki-tok ; 21 I kì-jiân ū koân-lêng ōe hō͘ bān mi̍h hâng-ho̍k I pún-sin ,  chiū beh ēng hit ê koân-lêng lâi piàn-ōaⁿ lán pi-chiān ê seng-khu ,  kap I êng-kng ê seng-khu tâng khoán , 
