1 Chit-ge̍h jī-sì ji̍t ,  Í-sek-lia̍t lâng chū-chi̍p kìm-chia̍h ,  chhēng môa-saⁿ ,  sám hé-hu , 2 Í-sek-lia̍t ê hō͘-è chiū kap it-chhè gōa-pang lâng keh-khui ,  khiā-teh jīn ka-kī ê chōe-ok ,  kap in lia̍t-chó͘ ê chōe-kòa , 3 In khiā tī in ê só͘-chāi ,  ēng hit-ji̍t ê sî-kan sì-hūn-chi̍t ,  tha̍k Iâ-hô-hoa in ê Siōng-tè lu̍t-hoat ê chheh ;  koh ēng sî-kan ê sì-hūn-chi̍t jīn-chōe ,  kèng-pài Iâ-hô-hoa in ê Siōng-tè , 4 Iâ-su-a ,  Pa-nî ,  Kah-bia̍t ,  Sī-pa-nî ,  Pò͘-nî ,  Sī-lī-pí ,  Pa-nî ,  Ki-ná-nî ,  khiā tī Lī-bī lâng ê tâi-téng ,  tōa-siaⁿ kiû-kiò Iâ-hô-hoa in ê Siōng-tè , 5 Lī-bī lâng Iâ-su-a ,  Kah-bia̍t ,  Pa-nî ,  Hap-sa-nî ,  Sī-lī-pí ,  O-tē-ngá ,  Sī-pa-nî ,  Pì-tha-hi-ngá ,  kóng ,  Lín tio̍h khiā--khí-lâi o-ló Iâ-hô-hoa lín ê Siōng-tè ,  tùi éng-oán kàu éng-oán ,  Iâ-hô-hoa ah ,  Lí êng-kng ê miâ sī eng-kai o-ló ê ,  pôaⁿ-kè it-chhè ê chheng-ho͘ o-ló , 6 Lí ,  to̍k-to̍k Lí ,  sī Iâ-hô-hoa ;  Lí chhòng-chō thiⁿ ,  kap chiah ê thiⁿ ê thiⁿ ,  kap thiⁿ-téng ê bān-kun ,  tōe kap tōe-chiūⁿ ê bān-mi̍h ,  hái kap hái-tiong ê bān-mi̍h ;  che it-chhè lóng sī Lí só͘ pó-chûn ê ;  thian-kun iā kèng-pài Lí , 7 Iâ-hô-hoa ah ,  Lí sī Siōng-tè ,  bat kéng-soán A-pek-lân ,  chhōa i chhut Ka-le̍k-tí ê Ngô͘-jíⁿ ,  siúⁿ-sù i miâ kiò A-pek-la̍h-hán , 8 Lí khòaⁿ i ê sim chīn-tiong tī Lí ê bīn-chêng ,  chiū kap i li̍p-iok ,  èng-ún chiong Ka-lâm lâng ,  Hek lâng ,  A-mô͘-lī lâng ,  Pí-lī-sé lâng ,  Iâ-pò͘-su lâng ,  Kek-ka-sat lâng ê tōe hō͘ i ê hō͘-è ,  koh ū èng-giām Lí ê ōe ;  in-ūi Lí sī kong-gī--ê , 9 Lí bat khòaⁿ-kìⁿ goán ê lia̍t-chó͘ tī Ai-ki̍p só͘ siū ê khùn-khó͘ ,  thiaⁿ in tī Âng-hái piⁿ ê ai-kiû , 10 chiū kiâⁿ sîn-jiah kî-sū ,  chek-hoa̍t Hoat-ló kap i ê chèng jîn-sîn ,  í-ki̍p i kok-lāi ê chèng peh-sìⁿ ;  in-ūi Lí chai in kiau-ngō͘ khoán-thāi goán ê lia̍t-chó͘ ,  Lí chiū ūi ka-kī tit-tio̍h miâ-siaⁿ ,  chhin-chhiūⁿ kin-á-ji̍t chi̍t-iūⁿ , 11 Lí tī in ê bīn-chêng pun-khui hái ,  hō͘ in tùi hái-tiong kiâⁿ ta-tōe kè-khì ,  tui-jip in--ê ,  Lí hiat in tī chhim-hái ,  chhin-chhiūⁿ hiat chio̍h-thâu tī tōa-chúi-tiong , 12 Iū-koh ji̍t--sî Lí ēng hûn-thiāu chhōa in ,  mî--sî Lí ēng hé-thiāu chiò-kng in só͘ kiâⁿ ê lō͘ , 13 Lí iā kàng-lîm tī Se-nái soaⁿ ,  tùi thiⁿ--nih kap in kóng-ōe ,  siúⁿ-sù in chèng-ti̍t ê hoat-tō͘ ,  chin-si̍t ê hoat-tō͘ ,  hó ê lu̍t-lē kap kài-bēng ; 14 koh hō͘ in chai Lí an-hioh ê sèng-ji̍t ,  iā thok Lí ê lô͘-po̍k Mô͘-se ēng kài-bēng ,  lu̍t-lē ,  hoat-tō͘ ,  bēng-lēng in ; 15 ūi-tio̍h in iau ,  chiū tùi thiⁿ siúⁿ-sù bí-niû ,  ūi-tio̍h in chhùi-ta ,  chiū tùi chio̍h-pôaⁿ chhut-chúi ,  koh bēng-lēng in khì sêng-chiap Lí só͘ chiù-chōa beh hō͘ in ê tōe , 16 Chóng-sī in kap goán ê lia̍t-chó͘ kiâⁿ tāi-chì kiau-ngō͘ ,  ngī in ê ām-kún ,  bô thiaⁿ-thàn Lí ê kài-bēng , 17 m̄-khéng sūn-thàn ,  iā bô kì-liām Lí tī in tiong-kan só͘ kiâⁿ ê kî-sū ,  kéng-jiân ngī in ê ām-kún ,  tī pōe-ge̍k tiong ka-kī siat-li̍p siú-léng ,  beh oat tò-khì in chòe lô͘-châi ê tōe ,  Chóng-sī Lí sī hoaⁿ-hí sià-bián lâng ,  ū un-tián ,  lîn-bín ,  bô khoài-khoài siū-khì ,  ū móa-móa chû-ài ê Siōng-tè ;  iā bô pàng-sak in , 18 In sui-jiân chù chi̍t-chiah gû-á ,  koh kóng ,  Che sī lí ê Siōng-tè bat chhōa lí chhut Ai-ki̍p--ê ,  án-ni tōa-tōa kek-tōng siū-khì ; 19 Lí iáu-kú tōa si lîn-bín ,  bô pàng-sak in tī khòng-iá ;  ji̍t-sî ,  hûn-thiāu bô lī-khui in ,  chhōa in kiâⁿ lō͘ ;  mî-sî ,  hé-thiāu iā bô lī-khui in ,  chiò-kng in kap in só͘ tio̍h kiâⁿ ê lō͘ , 20 Lí iā siúⁿ-sù Lí hó ê sîn lâi kà-sī in ,  Lí ê má-ná iû-goân hō͘ in chia̍h bô soah ,  ūi-tio̍h in chhùi-ta ,  siúⁿ-sù in chúi , 21 Tī khòng-iá sì-cha̍p nî Lí iúⁿ-chhī in ;  in chiū bô khiàm-kheh chi̍t-hāng ,  in ê saⁿ bô phòa ,  in ê kha bô phòng-phā , 22 Lí chiong lia̍t-pang kap hiah ê peh-sìⁿ hō͘ in ,  hun-phài in tī ta̍k kak-thâu ,  in chiū tit-tio̍h Se-hông ê tōe ,  Hi-si̍t-pún ông ê tōe ,  kap Pa-san ông Go̍k ê tōe , 23 Lí ke-thiⁿ in ê kiáⁿ-sun chhin-chhiūⁿ thiⁿ-chhiⁿ ê chōe ,  chhōa in kàu hit ê tōe ,  chiū-sī Lí kā in ê lia̍t-chó͘ kóng ,  in beh ji̍p-khì sêng-chiap ê , 24 Án-ni ,  in ê kiáⁿ-sun ji̍p-khì sêng-chiap hit ê tōe ,  Lí tī in ê bīn-chêng chè-ap hit só͘-chāi khiā-khí ê peh-sìⁿ ,  chiū-sī Ka-lâm lâng ,  chiong in kap in ê kun-ông ,  kap hit só͘-chāi ê peh-sìⁿ ,  lóng kau tī in ê chhiú ,  hō͘ in chhut-chāi ì-sù lâi khoán-thāi in , 25 In chhú kian-kò͘ ê siâⁿ ,  pûi ê thó͘-tōe ,  tit-tio̍h chhiong-móa ta̍k-iūⁿ hó-mi̍h ê chhù-the̍h ,  khui piān-piān ê chúi-chíⁿ ,  phû-tô-hn̂g ,  kaⁿ-ná-hn̂g ,  ké-chí-chhiū chōe-chōe ;  in tit-tio̍h chia̍h-pá ,  sin-thé pûi ;  in-ūi Lí ê tōa-un sim-lāi khoài-lo̍k , 26 Chóng-sī in m̄ sūn-thàn ,  kéng-jiân pōe-ge̍k Lí ,  chiong Lí ê lu̍t-hoat hiat tī ka-chiah-āu ;  Lí ê sian-ti khoàn-kài in ,  beh hō͘ in kui-ǹg Lí ,  in chiū thâi-sí--in ;  tōa-tōa kek-tōng siū-khì , 27 Só͘-í Lí kau in tī tùi-te̍k ê chhiú ,  siū in ê khó͘-chhó͘ ;  in tú-tio̍h khó͘-lān ê sî ai-kiû Lí ,  Lí chiū tùi thiⁿ àⁿ-lo̍h thiaⁿ ,  chiàu Lí ê tōa lîn-bín ,  hō͘ in ū chín-kiù ê lâng ,  kiù in thoat-lī tùi-te̍k ê chhiú , 28 Chóng-sī in tit-tio̍h pêng-an liáu-āu ,  koh tī Lí ê bīn-chêng kiâⁿ pháiⁿ ;  só͘-í Lí pàng-sak in tī tùi-te̍k ê chhiú ,  hō͘ tùi-te̍k koán-hat in ;  in oa̍t-tò-tńg ai-kiû Lí ê sî ,  Lí iû-goân tùi thiⁿ àⁿ-lo̍h thiaⁿ ,  ta̍uh-ta̍uh chiàu Lí ê lîn-bín chín-kiù in ; 29 koh khoàn-kài in ,  ài beh ín-chhōa in kui-ǹg Lí ê lu̍t-hoat ;  chóng-sī in kiâⁿ tāi-chì kiau-ngō͘ ,  m̄ thiaⁿ-thàn Lí ê kài-bēng ,  kan-hoān Lí hiah ê hoat-tō͘ ,  (lâng nā kiâⁿ i ,  beh tùi i tit-tio̍h oa̍h ê , ) oa̍t-tńg keng-thâu ,  ngī ām-kún ,  m̄-khéng thiaⁿ-thàn , 30 Chóng-sī Lí chōe-chōe nî khoan-iông in ,  koh ēng Lí ê sîn thok Lí hiah ê sian-ti lâi tùi in chòe kan-chèng ,  in iû-goân m̄ thiaⁿ-thàn ;  só͘-í Lí chiong in kau tī lia̍t-kok ê peh-sìⁿ ê chhiú , 31 Chóng-sī Lí tùi Lí ê tōa lîn-bín ,  bô it-chīn bia̍t in ,  iā bô pàng-sak in ;  in-ūi Lí sī ū un-tián ,  ū lîn-bín ê Siōng-tè , 32 Taⁿ goán ê Siōng-tè ah ,  Lí sī chì-tōa ,  ū koân-lêng ,  thang kiaⁿ-ùi ,  siú iok ,  si chû-ài ê Siōng-tè ;  goán ê kun-ông ,  siú-léng ,  chè-si ,  sian-ti ,  lia̍t-chó͘ kap Lí ê chèng peh-sìⁿ ,  tùi A-su̍t lia̍t-ông ê sî kàu kin-á-ji̍t só͘ tú-tio̍h it-chhè ê khó͘-lān ,  kiû Lí bo̍h-tit lia̍h-chòe sió-khóa , 33 Chóng-sī kìⁿ-nā goán só͘ tú-tio̍h--ê ,  Lí sī kong-gī ;  in-ūi Lí só͘ kiâⁿ--ê sī chin-si̍t ,  goán só͘ kiâⁿ--ê sī pháiⁿ , 34 Goán ê kun-ông ,  siú-léng ,  chè-si ,  lia̍t-chó͘ ,  lóng bô chun-siú Lí ê lu̍t-hoat ,  m̄ thiaⁿ-thàn Lí ê kài-bēng ,  kap Lí ê kan-chèng ,  chiū-sī Lí tùi in só͘ kan-chèng ê ōe , 35 In tī in ê pún-kok ,  tī Lí siúⁿ-sù in tōa hok-khì ,  kap Lí tī in bīn-chêng só͘ siúⁿ-sù khoah-tōa pûi-súi ê tōe ,  bô ho̍k-sāi Lí ,  iā bô oa̍t-tńg lī-khui in ê pháiⁿ só͘ kiâⁿ , 36 Goán kin-á-ji̍t chòe lô͘-po̍k ;  Lí só͘ siúⁿ-sù goán lia̍t-chó͘ ê tōe ,  thang chia̍h i ê ké-chí ,  í-ki̍p hó ê mi̍h ,  khòaⁿ ah ,  goán tī chit ê tōe chòe lô͘-po̍k , 37 Chit ê tōe chhut chōe-chōe mi̍h ,  kui tī lia̍t-ông ,  chiū-sī Lí in-ūi goán ê chōe ,  Lí só͘ siat-li̍p lâi koán-hat goán-ê ,  in chhut-chāi ì-sù koán-hat goán ê sin-khu kap goán ê cheng-siⁿ ;  goán tú-tio̍h tōa hoān-lān , 38 In-ūi che it-chhè ê sū ,  goán li̍p khak-si̍t ê iok ,  siá-bêng i ;  goán ê siú-léng ,  Lī-bī lâng ,  kap chè-si ,  lóng khàm-ìn , 
