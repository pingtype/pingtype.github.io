1 Peh-sìⁿ kap in ê bó͘ tōa-siaⁿ háu ,  hiâm in ê hiaⁿ-tī Iû-tāi lâng , 2 Ū lâng kóng ,  Goán kap kiáⁿ cha-bó͘-kiáⁿ lâng-gia̍h chōe ;  tio̍h khì tit-tio̍h ngó͘-kok thang chia̍h lâi tit-tio̍h oa̍h , 3 Ū-ê kóng ,  Ūi-tio̍h ki-hng ,  goán ēng goán ê chhân-hn̂g ,  phû-tô-hn̂g ,  chhù-the̍h ,  tián lâng lâi tit-tio̍h ngó͘-kok , 4 Ū-ê kóng ,  Goán í-keng ēng chhân kap phû-tô-hn̂g ,  chioh gûn la̍p ông ê sè , 5 Goán ê jio̍k-thé kap goán ê hiaⁿ-tī ê jio̍k-thé chi̍t-iūⁿ ,  goán ê kiáⁿ-jî kap in ê kiáⁿ-jî chi̍t-iūⁿ ;  taⁿ goán ēng goán ê kiáⁿ cha-bó͘-kiáⁿ chòe lâng ê lô͘-po̍k lú-pī ,  goán ê cha-bó͘-kiáⁿ ū-ê í-keng chòe lú-pī ,  goán iā bô hoat-tit ;  in-ūi goán ê chhân-hn̂g phû-tô-hn̂g í-keng kui pa̍t-lâng , 6 Góa thiaⁿ-kìⁿ in ê âu-kiò ,  kap in ê ōe ,  chiū chin siū-khì , 7 Góa sim-lāi siūⁿ ,  chiū tōa chek-pī hiah ê kùi-cho̍k kap koaⁿ-tiúⁿ ,  kā in kóng ,  Lín ta̍k-lâng tùi hiaⁿ-tī the̍h lī-sek ,  Tùi án-ni góa chio-chi̍p tōa-hōe lâi tu in , 8 Góa kā in kóng ,  Goán liōng goán ê la̍t ,  lâi sio̍k lán ê hiaⁿ-tī Iû-tāi lâng ,  chiū-sī í-keng bōe hō͘ īⁿ-pang lâng ê ,  lín kéng-jiân beh bōe lín ê hiaⁿ-tī mah? á-sī in beh siū bōe hō͘ lán mah? In chēng-chēng bô ōe thang ìn , 9 Góa koh kóng ,  Lín só͘-chòe--ê m̄-hó ;  in-ūi lán ê tùi-te̍k ,  chiū-sī īⁿ-pang lâng ê húi-pòng ,  lín kiám m̄-tio̍h kèng-ùi lán ê Siōng-tè lâi kiâⁿ mah?10 Góa kap góa ê hiaⁿ-tī ,  góa ê lô͘-po̍k ,  iā ēng chîⁿ-gûn ngó͘-kok chioh hō͘ peh-sìⁿ ;  taⁿ góa khǹg lín ,  lán tāi-ke tio̍h bián lī-sek , 11 Taⁿ góa khǹg lín kin-á-ji̍t chiong in ê chhân ,  phû-tô-hn̂g ,  kaⁿ-ná-hn̂g ,  chhù-the̍h ,  kap lín só͘ tùi in thiu ê chîⁿ-gûn ,  ngó͘-kok ,  chiú ,  iû ,  múi pah-hūn ê chi̍t-hūn lóng tio̍h hêng i , 12 In kóng ,  Goán beh hêng ,  bô koh tùi in thó ,  beh chiàu lí ê ōe kiâⁿ ;  góa chiū kiò chè-si lâi ,  kah in chiù-chōa ,  tio̍h chiàu chit ê ōe kiâⁿ , 13 Góa iā pōaⁿ-khui góa ê saⁿ-á-phè ,  kóng ,  Kìⁿ-nā bô chiâⁿ chit ê ōe--ê ,  goān Siōng-tè chiàu án-ni pōaⁿ-khui i lī-khui i ê ke kap i ê chit-gia̍p ;  chiū-sī goān i chiàu án-ni pōaⁿ kàu khang-khang ,  Hōe-chiòng lóng kóng ,  A-bēng ,  koh o-ló Iâ-hô-hoa ,  Peh-sìⁿ chiū chiàu chit ê ōe kiâⁿ , 14 Tùi góa siū siat-li̍p tī Iû-tāi tōe chòe in ê chóng-tok ,  chiū-sī tùi A-ta̍t-siat-se ông jī-cha̍p nî kàu saⁿ-cha̍p-jī nî ,  kiōng cha̍p-jī nî ê kú ,  góa kap góa ê hiaⁿ-tī lóng bô chia̍h chóng-tok ê hōng-lo̍k , 15 Chóng-sī góa í-chêng kū-jīm ê chóng-tok hō͘ peh-sìⁿ hū-tam chin tāng ;  the̍h peh-sìⁿ ê ngó͘-kok ,  kap chiú ,  kap gûn sì-cha̍p sià-khek-le̍k ;  liân in ê lô͘-po̍k iā hat-chè peh-sìⁿ ;  to̍k-to̍k góa in-ūi kèng-ùi Siōng-tè ,  bô án-ni kiâⁿ , 16 Koh góa choan-bū khí siâⁿ-chhiûⁿ ,  pēng-bô bóe chhân-tōe ;  góa ê lô͘-po̍k iā lóng chū-chi̍p tī-hia chòe-kang , 17 Tû-khì hiah ê tùi sì-ûi ê gōa-pang-tiong lâi chhē goán ê lâng í-gōa ,  ū Iû-tāi lâng kap koaⁿ-tiúⁿ ,  chi̍t-pah gō͘-cha̍p lâng ,  tī góa ê toh saⁿ-kap chia̍h , 18 Ta̍k-ji̍t pī-pān chi̍t-chiah gû-káng ,  la̍k-chiah pûi ê mî-iûⁿ ;  koh pī-pān kúi-nā chiah koe ;  múi cha̍p-ji̍t chi̍t-pái ,  pī-pān chōe-chōe ta̍k-iūⁿ ê chiú ;  sui-jiân án-ni ,  góa iā bô the̍h chóng-tok ê hōng-lo̍k ;  in-ūi peh-sìⁿ ho̍k-e̍k chin-tāng , 19 Góa ê Siōng-tè ah ,  kiû Lí kì-liām góa ūi-tio̍h chit ê peh-sìⁿ só͘ kiâⁿ it-chhè ê sū ,  lâi sù-hok góa , 
