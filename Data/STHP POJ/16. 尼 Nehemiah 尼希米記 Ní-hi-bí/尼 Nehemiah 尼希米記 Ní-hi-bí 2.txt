1 A-ta̍t-siat-se ông jī-cha̍p nî ,  Nî-sàn ge̍h ,  ū chiú tī ông ê bīn-chêng ,  góa chiū chìn chiú hō͘ ông ,  Góa pêng-sò͘ tī ông ê bīn-chêng bē-bat ū iu-būn ê bīn-sek , 2 Ông kā góa kóng ,  Lí bô phòa-pīⁿ ,  cháiⁿ-iūⁿ bīn tài-iu-iông ah? Che bô pa̍t-hāng ,  sī lí sim-lāi ū iu-būn ,  Góa tùi án-ni chin kiaⁿ , 3 Góa kā ông kóng ,  Goān ông bān-sòe ;  góa ê lia̍t-chó͘ hûn-bōng ê só͘-chāi hit ê siâⁿ pha-hng ,  siâⁿ-mn̂g lóng hō͘ hé sio--khì ,  góa thái-thó bô tài-iu-iông mah?4 Ông mn̄g góa kóng ,  Lí ài kiû sím-mi̍h? Tùi án-ni góa kî-tó thiⁿ-téng ê Siōng-tè , 5 Góa tùi ông kóng ,  Ông nā hoaⁿ-hí ,  lí ê lô͘-po̍k nā tit-tio̍h un-tiàn tī Lí ê bīn-chêng ,  chiū kiû lí chhe góa khì Iû-tāi ,  kàu góa ê lia̍t-chó͘ hûn-bōng hit ê siâⁿ ,  góa thang koh khí i , 6 Hit-sî ông-hō͘ kap ông saⁿ-kap chē ,  ông kā góa kóng ,  Lí beh kiâⁿ ê lō͘-chām tio̍h jōa-kú? sím-mi̍h sî beh tò-lâi? Ông hoaⁿ-hí chhe góa khì ,  góa chiū kap i tiāⁿ-tio̍h chi̍t ê kî-hān , 7 Góa koh kā ông kóng ,  Ông nā hoaⁿ-hí ,  chhiáⁿ ēng chiàu-su hō͘ góa tòa-khì kau Hô-gōa hiah ê chóng-tok ,  chún góa keng-kè kàu Iû-tāi ; 8 koh ēng chiàu-su chi̍t-hong ,  kià hō͘ koán-lí ông ê chhiū-nâ ê koaⁿ A-sat ,  kah i hō͘ góa chhâ-liāu ,  thang chòe tiān-piⁿ iâⁿ-pôaⁿ ê mn̂g ,  kap siâⁿ-chhiûⁿ ,  kap góa só͘ beh tòa ê chhù ê lō͘-ēng ,  Ông chiū chún góa só͘ kiû ê ,  in-ūi góa ê Siōng-tè si-un ê chhiú pang-chān góa , 9 Ông phài kúi-nā ê peng-thâu ,  kap bé-peng kap góa khì ,  Góa kàu Hô-gōa hiah ê chóng-tok hia ,  chiong ông ê chiàu-su kau hō͘ in , 10 Hô-lûn lâng Chham-pa-la̍h ,  kap chòe lô͘-châi ê A-bûn lâng To-pí-ngá thiaⁿ-kìⁿ ū lâng lâi beh ūi Í-sek-lia̍t lâng tô͘-bô͘ lī-ek ,  chiū chin peh-pak , 11 Góa kàu Iâ-lō͘-sat-léng ,  tiàm hia saⁿ-ji̍t , 12 Góa thàu-mî khí-lâi ,  ū kúi-nā lâng kap góa saⁿ-kap ;  chóng-sī góa ê Siōng-tè kám-tōng góa ê sim só͘ beh ūi Iâ-lō͘-sat-léng chòe-ê ,  góa pēng-bô kā lâng kóng ;  tû góa khiâ ê cheng-siⁿ í-gōa ,  iā bô pa̍t chiah cheng-siⁿ kap góa khì , 13 Góa thàu-mî tùi soaⁿ-kok mn̂g chhut-khì ,  kàu lêng-chíⁿ ê thâu-chêng ,  iā kàu pùn-sò mn̂g ,  koan-chhat Iâ-lō͘-sat-léng ê siâⁿ-chhiûⁿ ,  khòaⁿ-kìⁿ siâⁿ-chhiûⁿ thiah-húi ,  siâⁿ-mn̂g hō͘ hé sio--khì , 14 Góa koh chìn-chêng khì kàu chúi-chôaⁿ ê mn̂g ,  kap ông ê tî ;  chóng-sī tī-hia bô chi̍t-ūi-á thang hō͘ góa khiâ ê cheng-siⁿ kè-khì , 15 Tùi án-ni ,  góa thàu-mî iân khoe chiūⁿ-khì ,  koan-chhat siâⁿ-chhiûⁿ ,  koh oa̍t-tńg-sin ,  tùi soaⁿ-kok ê mn̂g ji̍p-khì ,  chiah tò-lâi , 16 Hiah ê koaⁿ-tiúⁿ m̄-chai góa khì toh-lo̍h ,  chòe sím-mi̍h sū ;  góa iáu-bē ū kā Iû-tāi ê peh-sìⁿ ,  chè-si ,  kùi-cho̍k ,  koaⁿ-tiúⁿ ,  kap kî-û chòe-kang ê lâng kóng , 17 Āu-lâi góa kā in kóng ,  Lán só͘ tú-tio̍h ê hoān-lān ,  Iâ-lō͘-sat-léng cháiⁿ-iūⁿ pha-hng ,  siâⁿ-mn̂g hō͘ hé sio ,  lín lóng khòaⁿ-kìⁿ ;  lâi ah ,  lán koh khí Iâ-lō͘-sat-léng ê siâⁿ-chhiûⁿ ,  bián-tit lán koh siū lêng-jio̍k , 18 Góa kā in kóng góa ê Siōng-tè ê chhiú cháiⁿ-iūⁿ pang-chān góa ,  kap ông tùi góa kóng sím-mi̍h ōe ;  in kóng ,  Lán khí-lâi khí-chō ,  Tùi án-ni in hùn-ióng chòe chit ê hó ê kang , 19 Chóng-sī Hô-lûn lâng Chham-pa-la̍h kap chòe lô͘-po̍k ê A-bûn lâng To-pí-ngá ,  kap A-la̍h-pek lâng Ki-siān ,  thiaⁿ-kìⁿ chiū thí-chhiò goán ,  khòaⁿ-khin goán ,  kóng ,  Lín só͘ chòe sī sím-mi̍h? beh pōe-poān ông mah?20 Góa ìn in kóng ,  Thiⁿ-téng ê Siōng-tè I beh hō͘ goán heng-khí ;  goán chòe I ê lô͘-po̍k--ê beh khí-lâi khí-chō ;  chóng-sī lín tī Iâ-lō͘-sat-léng bô-hūn ,  bô koân ,  bô miâ-jī , 
