1 Hap-ka-lī-a ê kiáⁿ Nî-hi-bí ê kì-lio̍k , 	Tng jī-cha̍p nî ,  Ki-su-liû ge̍h ,  góa tī Su-san ê ông-kiong ; 2 hit-sî góa ê hiaⁿ-tī chi̍t-lâng ,  miâ-kiò Hap-ná-nî ,  kap kúi-nā ê Iû-tāi lâng lâi ;  góa tùi in mn̄g-kàu hiah ê tô-thoat ê Iû-tāi lâng ,  chiū-sī siū-lia̍h ê tiong-kan só͘ chhun-ê ,  kap Iâ-lō͘-sat-léng ê sū-chêng , 3 In kā góa kóng ,  Hiah ê siū-lia̍h--ê tò-lâi só͘ chhun lâu-teh ê lâng ,  tī séng-lāi tú-tio̍h tōa hoān-lān ,  siū lêng-jio̍k ,  koh Iâ-lō͘-sat-léng ê siâⁿ-chhiûⁿ thiah-húi ,  siâⁿ-mn̂g hō͘ hé sio-lio-khì , 4 Góa thiaⁿ-kìⁿ chiah ê ōe chiū chē-teh ,  thî-khàu pi-ai kúi-nā ji̍t ;  kìm-chia̍h kî-tó tī thiⁿ-téng ê Siōng-tè ê bīn-chêng ,  kóng , 5 Thiⁿ-téng ê Siōng-tè Iâ-hô-hoa ,  chì-tōa thang kiaⁿ-ùi ê Siōng-tè ah ,  siú-iok kiâⁿ jîn-ài tī thiàⁿ I ,  chun-thàn I ê kài-bēng--ê ; 6 góa taⁿ kiû Lí ,  goān Lí hī-khang thiaⁿ ,  ba̍k-chiu khòaⁿ ,  thiaⁿ Lí ê lô͘-po̍k chit-tia̍p ji̍t-mî ūi Lí ê lô͘-po̍k Í-sek-lia̍t lâng lâi kî-tó tī Lí bīn-chêng ê kî-tó ,  jīn Í-sek-lia̍t lâng ê chōe ,  chiū-sī goán só͘ tek-chōe Lí ê ;  góa kap góa ê lāu-pē ê ke lóng ū chōe ; 7 goán tùi Lí só͘-kiâⁿ-ê chīn-chāi hú-pāi ,  bô chun-siú Lí thok Lí ê lô͘-po̍k Mô͘-se só͘ bēng-lēng ê kài-bēng ,  Lu̍t-lē ,  hoat-tō͘ , 8 Kiû Lí kì-tit Lí só͘ bēng-lēng Lí ê lô͘-po̍k Mô͘-se ê ōe ,  kóng ,  Lín nā hoān-chōe ,  Góa chiū beh sì-sòaⁿ lín tī lia̍t-kok-tiong ; 9 chóng-sī lín nā kui tī Góa ,  siú Góa ê kài-bēng lâi kiâⁿ i ,  chiū lín siū kóaⁿ-tio̍k ê lâng ,  sui-jiân tī thiⁿ-piⁿ ,  Góa iā beh tùi-hia chū-chi̍p in ,  chhōa in kàu Góa só͘ kéng beh an-tì Góa ê miâ ê só͘-chāi , 10 Taⁿ chiah-ê lóng sī Lí ê lô͘-po̍k ,  Lí ê peh-sìⁿ ,  chiū-sī Lí ēng Lí ê tōa khùi-la̍t ,  kap tōa koân-lêng ê chhiú ,  só͘ kiù-sio̍k-ê , 11 Chú ah ,  kiû Lí àⁿ hī-khang thiaⁿ Lí ê lô͘-po̍k ê kî-tó ,  kap hiah ê ì-ài hoaⁿ-hí kèng-ùi Lí ê miâ hiah ê lô͘-po̍k ê kî-tó ;  koh kiû Lí hō͘ Lí ê lô͘-po̍k kin-á-ji̍t heng-thong ,  tī chit-lâng ê bīn-chêng tit-tio̍h un-tián ,  Hit-sî góa chòe ông ê chiú-chèng , 
