1 Kàu tē-chhit ge̍h ,  Í-sek-lia̍t lâng í-keng khiā-khí in hiah ê siâⁿ ,  Hit-sî peh-sìⁿ chhin-chhiūⁿ chi̍t-lâng lóng chū-chi̍p tī chúi-mn̂g-chêng khoan-khoah ê só͘-chāi ,  chhiáⁿ keng-ha̍k-sū ,  Í-su-la̍h ,  tòa Mô͘-se lu̍t-hoat ê chheh lâi ,  chiū-sī Iâ-hô-hoa só͘ bat bēng-lēng Í-sek-lia̍t ê , 2 Chhit-ge̍h chhoe-it ji̍t ,  chè-si Í-su-la̍h tòa lu̍t-hoat kàu kong-hōe chêng ,  he̍k lâm he̍k lú ,  í-ki̍p kìⁿ-nā thiaⁿ-liáu ōe hiáu tit--ê ê bīn-chêng , 3 Tī chúi-mn̂g-chêng khoan-khoah ê só͘-chāi ,  tùi thiⁿ-kng kàu ji̍t-tàu ,  tī chèng lâm-lú kap hiah ê ōe bêng-pe̍k--ê ê bīn-chêng tha̍k i ,  peh-sìⁿ àⁿ hī-khang thiaⁿ lu̍t-hoat ê chheh , 4 Keng-ha̍k-sū Í-su-la̍h khiā tī in ūi-tio̍h chit ê sū só͘ pī-pān ê chhâ-tâi-téng ;  tī i ê sin-piⁿ ū Má-tha-thê-ngá ,  Sī-má ,  A-nāi-ngá ,  O͘-lī-a ,  Hi-le̍k-ka ,  kap Má-se-ngá ,  khiā tī i ê chiàⁿ-pêng ;  Pí-tāi-n[g]á ,  Bí-sa-lī ,  Má-ki-ngá ,  Hap-sūn ,  Hap-poa̍t-tāi-ná ,  Sat-ka-lī-a ,  kap Bí-su-lân ,  khiā tī i ê tò-pêng , 5 Í-su-la̍h khiā tī chèng peh-sìⁿ ê téng-bīn ,  tī chèng peh-sìⁿ ê ba̍k-chiu-chêng hian-khui chit pún chheh ;  i chi̍t-ē hian-khui ,  chèng peh-sìⁿ chiū lóng khí-lâi khiā , 6 Í-su-la̍h o-ló Iâ-hô-hoa chì-tōa ê Siōng-tè ;  chèng peh-sìⁿ lóng kia̍h-khí chhiú ,  ìn kóng ,  A-bēng ,  A-bēng ,  chiū àⁿ-thâu ,  bīn ǹg tōe ,  kèng-pài Iâ-hô-hoa , 7 Iâ-su-a ,  Pa-nî ,  Sī-lī-pí ,  Ngá-bín ,  A-kok ,  Sa-pí-thài ,  Ho[O]-tē-ngá ,  Má-se-ngá ,  Ki-lī-tha ,  A-sat-lī-ngá ,  Iok-sat-poa̍t ,  Hap-lân ,  Pí-lâi-ngá ,  kap Lī-bī lâng ,  hō͘ peh-sìⁿ bêng-pe̍k lu̍t-hoat ;  peh-sìⁿ lóng khiā tī i ê só͘-chāi , 8 In tha̍k Siōng-tè lu̍t-hoat ê chheh kàu bêng-pe̍k koh khui-thiah hit ê ì-sù ,  hō͘ peh-sìⁿ bêng-pe̍k só͘ tha̍k ê , 9 Chóng-tok Nî-hi-bí ,  kap chòe chè-si ê keng-ha̍k-sū Í-su-la̍h ,  kap kà-sī peh-sìⁿ ê Lī-bī lâng ,  tùi chèng peh-sìⁿ kóng ,  Kin-á-ji̍t sī Iâ-hô-hoa lín Siōng-tè ê sèng-ji̍t ;  m̄-thang pi-ai thî-khàu ,  In-ūi chèng peh-sìⁿ thiaⁿ-kìⁿ lu̍t-hoat ê ōe lóng thî-khàu , 10 I koh kā in kóng ,  Khì ah ,  lín khì chia̍h pûi ê mi̍h ,  lim tiⁿ ê bī ;  bô pī-pān mi̍h ê lâng ,  tio̍h pun hō͘ i ;  in-ūi kin-á-ji̍t sī lán ê Chú ê sèng-ji̍t ;  lín m̄-thang iu-būn ,  in-ūi tùi Iâ-hô-hoa tit-tio̍h ê hoaⁿ-hí sī lín ê lêng-le̍k , 11 Tùi án-ni Lī-bī lâng an-ùi chèng peh-sìⁿ kóng ,  Tio̍h chēng-chēng ,  in-ūi kin-á-ji̍t sī sèng-ji̍t ;  m̄-thang iu-būn , 12 Chèng peh-sìⁿ chiū khì lim-chia̍h ,  iā pun mi̍h hō͘ lâng ,  tōa hoaⁿ-hí ;  in-ūi in bêng-pe̍k só͘ thoân hō͘ in ê ōe , 13 Keh-ji̍t chèng peh-sìⁿ ê cho̍k-tiúⁿ ,  chè-si ,  kap Lī-bī lâng ,  lóng chū-chi̍p kàu keng-ha̍k-sū Í-su-la̍h hia ,  beh tì-ì thiaⁿ lu̍t-hoat ê ōe , 14 In khòaⁿ-tio̍h lu̍t-hoat tiong ū kì-chài Iâ-hô-hoa thok Mô͘-se bēng-lēng Í-sek-lia̍t lâng ,  tio̍h tī chhit-ge̍h ê choeh-kî tiàm tī chháu-liâu ; 15 koh tio̍h tī ta̍k ê siâⁿ kap Iâ-lō͘-sat-léng soan-thoân pò-kò kóng ,  Lín tio̍h chhut-khì soaⁿ--nih ,  chhú kaⁿ-ná chhiū-ki ,  iá kaⁿ-ná chhiū-ki ,  kong-liam chhiū-ki ,  chó-chhiū-ki ,  ām-chhiū ê chhiū-ki ,  lâi tah chháu-liâu chiàu só͘ kì-chài ê , 16 Peh-sìⁿ chiū chhut-khì ,  tòa chhiū-ki lâi ,  ta̍k-lâng tī ka-kī ê chhù-téng tī īⁿ-lāi ,  tī Siōng-tè tiān ê īⁿ-lāi ,  tī chúi-mn̂g khoan-khoah ê só͘-chāi ,  tī Í-hoat-liân mn̂g khoan-khoah ê só͘-chāi ,  tah chháu-liâu , 17 Hiah ê siū-lia̍h--khì koh tò-lâi ê hōe-chiòng chiū tah chháu-liâu ,  chē tī chháu-liâu--nih ;  in-ūi tùi Lùn ê kiáⁿ Iok-su-a ê sî kàu chit-ji̍t ,  Í-sek-lia̍t lâng m̄-bat án-ni kiâⁿ ,  Tùi án-ni in tōa-tōa hoaⁿ-hí , 18 Tùi thâu-chi̍t ji̍t ,  kàu lō͘-bé ji̍t ,  Í-su-la̍h ta̍k-ji̍t tha̍k Siōng-tè ê lu̍t-hoat ,  Chèng-lâng siú-choeh chhit-ji̍t ,  kàu tē-poeh ji̍t ū giâm-siok-hōe ,  chiàu tiāⁿ-tio̍h ê lē , 
