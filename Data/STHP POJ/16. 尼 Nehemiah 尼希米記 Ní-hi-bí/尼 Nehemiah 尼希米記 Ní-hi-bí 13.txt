1 Hit-ji̍t lâng tha̍k Mô͘-se ê chheh hō͘ peh-sìⁿ thiaⁿ ,  tú-tio̍h chheh-lāi ū kì kóng ,  A-bûn lâng kap Mô͘-ap lâng éng-oán bōe-tit-thang ji̍p Siōng-tè ê hōe ; 2 in-ūi in bô ēng chia̍h-mi̍h kap chúi ,  lâi ngiâ-chih Í-sek-lia̍t lâng ,  hoán-tńg chhiàⁿ Pa-lân lâi chiù-chó͘ in ;  chóng-sī goán ê Siōng-tè hō͘ hit ê chiù-chó͘ piàn-chòe chiok-hok , 3 In thiaⁿ-kìⁿ lu̍t-hoat liáu-āu ,  chiū tùi Í-sek-lia̍t tiong pun-khui hiah ê cha̍p-cho̍k ê lâng , 4 Chit ê tāi-chì í-chêng ,  koán-lí goán Siōng-tè tiān-lāi ê pâng-keng ê chè-si Í-lī-a-si̍t kap To-pí-ngá kiat-bêng ; 5 chiū ūi-tio̍h i pī-pān chi̍t-keng tōa keng pâng ,  Chêng tī hit keng siu-khǹg sò͘-chè ,  jú-hiuⁿ ,  khì-kū ,  kap chiàu-lē kiong-kip Lī-bī lâng ,  chhiùⁿ-koa--ê ,  kò͘-mn̂g--ê ,  ngó͘-kok ,  sin-chiú ,  kap iû ê cha̍p-hūn-chi̍t ,  kap kui hō͘ chè-si kú-chè ê mi̍h , 6 Tng hit-sî góa bô tī Iâ-lō͘-sat-léng ;  in-ūi Pa-pí-lûn ông A-ta̍t-siat-se saⁿ-cha̍p-jī nî ,  góa oat-khì ông hia ;  kè kúi-nā ji̍t góa tùi ông kò-kè , 7 Góa kàu Iâ-lō͘-sat-léng chiū chai Í-lī-a-si̍t ūi To-pí-ngá só͘ kiâⁿ ê pháiⁿ-tāi ,  tī Siōng-tè tiān ê īⁿ-lāi ,  ūi i pī-pān chi̍t-keng pâng , 8 Góa chiū chin peh-pak ,  chiong To-pí-ngá it-chhè ê ka-khì ,  lóng tùi pâng-lāi hiat chhut-khì ; 9 góa chhut bēng-lēng ,  lâng chiū chheng-khì hiah ê pâng-keng ;  jiân-āu góa chiong Siōng-tè tiān-lāi ê khì-kū ,  kap sò͘-chè ,  jú-hiuⁿ ,  koh poaⁿ--ji̍p-lâi , 10 Góa iā chai Lī-bī lâng só͘ eng-kai tit-tio̍h ê hūn-gia̍h bô hō͘ in ,  tì-kàu tam-tng chit ê Lī-bī lâng ,  kap chhiùⁿ-koa--ê ,  ta̍k-ê tò-khì in ê chhân-hn̂g , 11 Góa chiū chhut-la̍t chek-pī hiah ê koaⁿ-tiúⁿ ,  kā in kóng ,  Siōng-tè ê tiān siáⁿ-sū pàng hong-hòe ah? góa chiū chū-chi̍p Lī-bī lâng ,  ho̍k-tò in ê goân-jīm , 12 Tùi án-ni Iû-tāi ê chèng-lâng chiong ngó͘-kok ,  sin-chiú ,  kap iû ê cha̍p-hūn-chi̍t ,  tòa ji̍p khò͘-pâng , 13 Góa siat-li̍p chè-si Sī-lī-bí-ngá ,  keng-ha̍k-sū Sat-tok ,  kap Lī-bī lâng Pí-tāi-ngá chòe khò͘-pâng ê koaⁿ ,  koán-lí khò͘-pâng ;  hù-koaⁿ sī Hap-lân ,  Hap-lân sī Sat-khek ê kiáⁿ ,  Sat-khek sī Má-tha-nî ê kiáⁿ ;  in-ūi khòaⁿ chí(**chit) kúi lâng sī chīn-tiong ;  in ê chit-hūn sī hun-hoat mi̍h hō͘ in ê hiaⁿ-tī , 14 Góa ê Siōng-tè ah ,  kiû Lí in-ūi chit ê sū tio̍h kì-liām góa ,  bo̍h-tit chhat-siau góa ūi-tio̍h Siōng-tè ê tiān ,  kap kî-tiong hiah ê tián-lé ,  só͘-kiâⁿ ê hó-sū , 15 Tng hiah ê ji̍t góa tī Iû-tāi khòaⁿ-kìⁿ lâng tī an-hioh-ji̍t ta̍h chiú-khut ,  poaⁿ tiū-khún ,  koh hō͘ lû chài ;  koh ēng chiú ,  phû-tô ,  bû-hoa-kó ,  kap ta̍k-iūⁿ ê tàⁿ ,  tī an-hioh-ji̍t taⁿ ji̍p Iâ-lō͘-sat-léng ;  góa chiū tī in bōe chia̍h-mi̍h hit-ji̍t ,  chek-pī in , 16 Koh ū Chhui-lô lâng tiàm tī hí(**hit) tiong-kan ,  tòa hî kap ta̍k-iūⁿ ê hè-mi̍h ,  tī an-hioh-ji̍t bōe hō͘ Iû-tāi lâng ,  tī Iâ-lō͘-sat-léng , 17 Góa chiū chhut-la̍t chek-pī Iû-tāi hiah ê kùi-cho̍k ,  kā in kóng ,  Lín kiâⁿ chit-hō pháiⁿ kan-hoān an-hioh-ji̍t sī siáⁿ-sū ah?18 Chêng lín ê lia̍t-chó͘ kiám bô án-ni kiâⁿ ,  lán ê Siōng-tè kiám bô chiong chit-ê it-chhè ê chai-ē lîm-kàu lán kap chit ê siâⁿ mah? Taⁿ lín iáu-kú hoān-tio̍h an-hioh-ji̍t ,  hō͘ siū-khì lîm-kàu Í-sek-lia̍t it-hoat siong-tiōng , 19 Tī an-hioh-ji̍t chêng Iâ-lō͘-sat-léng siâⁿ-mn̂g hông-hun ê sî ,  góa chiū bēng-lēng lâng koaiⁿ-mn̂g ,  koh bēng-lēng an-hioh-ji̍t bē kè-sin m̄-thang khui ;  góa phài góa kúi-nā ê lô͘-po̍k koán-lí siâⁿ-mn̂g ,  bián-tit ū lâng tī an-hioh-ji̍t taⁿ sím-mi̍h tàⁿ ji̍p-lâi , 20 Tùi án-ni seng-lí lâng ,  kap hoàn-bōe ta̍k-hāng hè-mi̍h ê ,  chi̍t nn̄g pái hioh-mî tī Iâ-lō͘-sat-léng ê siâⁿ-gōa , 21 Góa chiū chek-pī in kóng ,  Lín siáⁿ-sū hioh-mî tī siâⁿ-mn̂g-kháu ah? nā koh án-ni ,  góa beh hē chhiú lia̍h lín ,  Tùi chit-tia̍p í-āu ,  in tī an-hioh-ji̍t bô koh lâi , 22 Góa bēng-lēng Lī-bī lâng chheng-khì ka-kī ,  lâi kò͘-siú siâⁿ-mn̂g ,  hō͘ an-hioh-ji̍t chòe-sèng ,  Góa ê Siōng-tè ah ,  kiû Lí in-ūi chit ê sū lâi kì-liām góa ,  chiàu Lí ê tōa chû-pi lâi thiàⁿ-sioh góa , 23 Tng hiah ê ji̍t góa iā khòaⁿ-kìⁿ Iû-tāi lâng chhōa A-si̍t-tu̍t ,  A-bûn ,  Mô͘-ap ê cha-bó͘-kiáⁿ chòe bó͘ , 24 In ê kiáⁿ-jî kóng-ōe ,  chi̍t-pòaⁿ kóng A-si̍t-tu̍t ê ōe ,  bōe hiáu kóng Iû-tāi ê ōe ,  só͘ kóng-ê chiū-sī chiàu ta̍k-cho̍k ê khiuⁿ , 25 Góa chiū tōa-tōa chek-pī in ,  mē in ,  phah in kúi-nā lâng ,  chhoah in ê thâu-mn̂g ,  kah in kí Siōng-tè lâi chiù-chōa ,  kóng ,  Lín m̄-thang ēng ka-kī ê cha-bó͘-kiáⁿ kè hō͘ in ê kiáⁿ ,  iā m̄-thang ūi lín ê kiáⁿ ,  lín pún-sin ,  chhōa in ê cha-bó͘-kiáⁿ , 26 Í-sek-lia̍t ông Só͘-lô-bûn kiám-m̄-sī tī chit hō sū hoān-chōe mah? tī chōe-chōe kok ê tiong-kan bô chi̍t ê ông chhin-chhiūⁿ i ,  koh tit-tio̍h i ê Siōng-tè thiàⁿ i ,  Siōng-tè siat-li̍p i chòe Í-sek-lia̍t choân-kok ê ông ;  chóng-sī gōa-pang ê cha-bó͘-kiáⁿ siōng-chhiáⁿ hō͘ i hoān-chōe , 27 Án-ni goán kiám thèng lín kiâⁿ chit-hō tōa-pháiⁿ ,  chhōa gōa-pang ê lú-chú ,  kan-hoān lán ê Siōng-tè mah?28 Chè-si-thâu Í-lī-a-si̍t ê sun ,  Iâ-hô-iâ-tāi ê kiáⁿ ,  ū chi̍t-ê sī Hô-lûn lâng Chham-pa-la̍h ê kiáⁿ-sài ;  góa chiū kóaⁿ i lī-khui góa , 29 Góa ê Siōng-tè ah ,  kiû Lí kì-tit in ;  in-ūi in phah lâ-sâm chè-si ê chit ,  pōe chè-si Lī-bī lâng ê iok , 30 Án-ni góa kā in tû-khì it-chhè gōa-pang lâng ê khoán ,  koh siat-li̍p chè-si kap Lī-bī lâng ê pan ,  kok chīn in ê chit ; 31 liāu-lí tiāⁿ-tio̍h kî sio-chè ê chhâ ,  í-ki̍p khí-thâu se̍k ê thó͘-sán ,  Góa ê Siōng-tè ah ,  kiû Lí kì-liām góa ,  siúⁿ-sù góa hok-khì , 
