1 Chit-ê pōe-ge̍k ù-òe pō-gio̍k ê siâⁿ ū chai-ē ah , 2 I bô thiaⁿ-thàn só͘ tùi i kóng ê ōe ;  bô siū kà-sī ;  bô óa-khò Iâ-hô-hoa ;  bô chhin-kūn i ê Siōng-tè , 3 I ê kùi-cho̍k tī hit tiong-kan sī hm̄-hm̄-háu ê sai ,  i ê sím-phòaⁿ-koaⁿ sī ê-hng-sî ê chhâi-lông ,  chi̍t-tiám-á mi̍h iā bô lâu kàu kè chá-khí , 4 I ê sian-ti sī phû-phiò khúi-chà ê lâng ;  i ê chè-si sī siat-to̍k sèng-só͘ ,  kóe-chhoa̍h lu̍t-hoat , 5 Iâ-hô-hoa sī kong-gī--ê ,  tiàm-tī in tiong-kan ;  bô kiâⁿ put-gī ;  ta̍k-chá-khí hián-chhut I ê kong-pêng ,  bô keh-tn̄g ;  to̍k-to̍k put-gī ê lâng m̄-chai kiàn-siàu , 6 Góa í-keng tû-bia̍t lia̍t-kok ,  in ê siâⁿ-lâu húi-hoāi ;  Góa hō͘ in ê ke-lō͘ léng-chēng ,  tì-kàu bô lâng keng-kè ;  in ê siâⁿ húi-bia̍t ,  bô lâng tī-teh ,  bô lâng khiā-khí , 7 Góa kóng ,  Lí to̍k-to̍k tio̍h kèng-ùi Góa ,  tio̍h siū kà-sī ,  chiah hō͘ i ê chhù bô chiàu Góa só͘ pān-lí i--ê ,  lâi siū tû-bia̍t ;  chóng-sī in thàu-chá khí-lâi ,  ka-kī pāi-hoāi in it-chhè ê só͘-kiâⁿ , 8 Iâ-hô-hoa kóng ,  Só͘-í lín tio̍h thèng-hāu Góa ,  kàu Góa khí-lâi chhiúⁿ-the̍h ê ji̍t ;  in-ūi Góa í-keng tiāⁿ-tio̍h ì-sù ,  chio-chi̍p lia̍t-kok ,  hōe-chi̍p lia̍t-pang ,  chiong Góa ê siū-khì ,  chiū-sī Góa béng-lia̍t ê siū-khì ,  lóng piàⁿ-lo̍h tī in: choân-tōe beh hō͘ Góa tōa siū-khì ê hé sio-bia̍t , 9 Hit-sî Góa beh hō͘ bān peh-sìⁿ ê giân-gú piàn-chòe chheng-khì ,  thang kiû-kiò Iâ-hô-hoa ê miâ ,  tâng-sim chi̍t-ì ho̍k-sāi I , 10 Kî-tó Góa--ê ,  chiū-sī Góa sì-sòaⁿ ê peh-sìⁿ ,  beh tùi Kó͘-si̍t hô-gōa lâi ,  hiàn lé-mi̍h hō͘ Góa , 11 Tng hit-ji̍t lí tek-khak bô in-ūi lí it-chhè tek-chōe Góa ê sū ,  ka-kī kiàn-siàu ,  in-ūi tī hit-sî Góa beh tùi lí tiong-kan tû-khì khoa-kháu kiau-ngō͘ ê lâng ;  lí chiū bô koh tī Góa ê sèng-soaⁿ chū-ko , 12 Góa ia̍h beh lâu khùn-khó͘ sòng-hiong ê peh-sìⁿ tī lí ê tiong-kan ,  in beh óa-khò Iâ-hô-hoa ê miâ , 13 Í-sek-lia̍t só͘ chhun ê peh-sìⁿ teh-beh bô kiâⁿ-pháiⁿ ,  bô kóng pe̍h-chha̍t ;  chhùi-lāi bô khúi-chà ê chi̍h ;  in beh ún-chia̍h ún-khùn ,  bô lâng hō͘ in kiaⁿ , 14 Sek-an ê peh-sìⁿ ah ,  eng-kai tio̍h chhiùⁿ-koa ;  Í-sek-lia̍t ah ,  tio̍h hoaⁿ-hí lâi kiò ;  Iâ-lō͘-sat-léng ê peh-sìⁿ ah ,  tio̍h móa-sim hoaⁿ-hí khoài-lo̍k , 15 Iâ-hô-hoa í-keng tû-khì lí ê chōe-àn ,  kóaⁿ-chhut lí ê tùi-te̍k ;  Í-sek-lia̍t ê ông Iâ-hô-hoa tī lí tiong-kan ;  lí bián koh kiaⁿ chai-ē , 16 Tng hit-ji̍t beh kā Iâ-lō͘-sat-léng kóng ,  Bo̍h-tit kiaⁿ ;  Sek-an ah ,  lí ê chhiú m̄-thang sê--lo̍h-khì , 17 Lí ê Siōng-tè Iâ-hô-hoa tī lí ê tiong-kan ,  chiū-sī choân-lêng--ê ,  chín-kiù--ê ;  I beh ūi-tio̍h hoaⁿ-hí lí lâi khoài-lo̍k ,  I beh in-ūi thiàⁿ lí lâi chēng-chēng ,  koh ūi-tio̍h hoaⁿ-hí lí lâi chhiùⁿ-koa , 18 In-ūi him-bō͘ choeh-kî lâi iu-būn--ê ,  Góa beh chū-chi̍p in ,  in sī sio̍k lí--ê ,  in tam-tng lêng-jio̍k chhin-chhiūⁿ taⁿ tāng-tàⁿ , 19 Khòaⁿ ah ,  tng hit-sî ,  Góa beh pān hiah-ê khó͘-chhó͘ lí--ê ,  beh chín-kiù pái-kha--ê ,  beh chū-chi̍p siū kóaⁿ-tio̍k--ê ,  hiah-ê tī choân-tōe siū lêng-jio̍k--ê ,  Góa beh hō͘ in tit-tio̍h o-ló miâ-siaⁿ , 20 Hit-sî Góa beh hō͘ lín lâi ,  hit-sî Góa beh chū-chi̍p lín ;  in-ūi Góa hō͘ lín siū-lia̍h ê lâng tī lín ê ba̍k-chêng tò-tńg lâi ê sî ,  chiū beh hō͘ lín tī tōe-chiūⁿ bān peh-sìⁿ ê tiong-kan ,  tit-tio̍h miâ-siaⁿ o-ló ;  che sī Iâ-hô-hoa kóng--ê , 
