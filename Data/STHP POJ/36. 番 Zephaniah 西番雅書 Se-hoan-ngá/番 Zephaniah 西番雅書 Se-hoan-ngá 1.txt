1 Tng Iû-tāi ông A-bûn ê kiáⁿ Iok-se-a chē-ūi ê sî ,  Iâ-hô-hoa ê ōe lîm-kàu Hi-se-ka ê goân-sun ,  A-má-lī-ngá ê cheng-sun ,  Ki-tāi-lī ê sun ,  Kó͘-sī ê kiáⁿ Se-hoan-ngá , 2 Iâ-hô-hoa kóng ,  Góa beh tùi tōe-chiūⁿ it-chīn tû-bia̍t bān-mi̍h , 3 Góa beh tû-bia̍t lâng kap cheng-siⁿ ,  tû-bia̍t khong-tiong ê chiáu ,  hái-lāi ê hî ,  í-ki̍p that-gāi ê chio̍h kap pháiⁿ-lâng ,  Góa beh chiong lâng tùi tōe-chiūⁿ chián-tû ;  che sī Iâ-hô-hoa kóng--ê , 4 Góa beh chhun Góa ê chhiú ,  kong-kek Iû-tāi kap Iâ-lō͘-sat-léng it-chhè khiā-khí ê peh-sìⁿ ;  ia̍h beh tùi chit ê só͘-chāi chián-tû Pa-le̍k só͘-chhun--ê ,  í-ki̍p Ki-má-lîm ê miâ kap chè-si , 5 Kìⁿ-nā tī chhù-téng pài thiⁿ-téng ê bān-siōng--ê kap hiah-ê kèng-pài--ê ,  kí Iâ-hô-hoa lâi chiù-chōa ,  kap kí Má-le̍k-kham lâi chiù-chōa--ê ; 6 kap hiah-ê pōe-ge̍k Iâ-hô-hoa--ê ,  í-ki̍p bô chhē Iâ-hô-hoa ,  ia̍h bô kiû I--ê ,  lóng beh chián-tû--i , 7 Lí tio̍h tī Chú Iâ-hô-hoa ê bīn-chêng chēng-chēng ;  in-ūi Iâ-hô-hoa ê ji̍t kūn--lah ;  in-ūi Iâ-hô-hoa í-keng pī-pān chi̍t ê chè-sū ,  chiong I ê lâng-kheh hun-piat chòe-sèng , 8 Kàu Iâ-hô-hoa chè-sū ê ji̍t ,  Góa beh pān chiah ê kùi-cho̍k ,  kap ông ê kiáⁿ ,  kap lóng-chóng chhēng gōa-pang-lâng ê saⁿ--ê , 9 Kàu hit-ji̍t Góa beh pān it-chhè thiàu-kè hō͘-tēng ,  chiong kiông-pō kap khúi-chà chhiong-móa chú-lâng ê chhù--ê , 10 Iâ-hô-hoa kóng ,  Tng hit-ji̍t ,  tī hî-mn̂g beh ū pi-ai ê siaⁿ ,  tùi tē-jī ê só͘-chāi beh ū âu-kiò ,  tùi chiah ê soaⁿ beh ū tōa pang-hām ê siaⁿ , 11 Khiā-khí Má-kek-thê-si ê peh-sìⁿ ah ,  lín tio̍h âu-kiò ,  in-ūi Ka-lâm lâng lóng pāi-hoāi ,  kìⁿ-nā taⁿ gûn ê lâng lóng siū chián-tû , 12 Hit-sî Góa beh ēng teng chhiau-chhē Iâ-lō͘-sat-léng ,  Góa beh pān hiah-ê chhin-chhiūⁿ tī che-tái-téng chē-chheng--ê ,  in sim-lāi kóng ,  Iâ-hô-hoa bô beh kàng hok-khì ,  iā bô beh kàng chai-ē , 13 In ê hè-châi beh hō͘ lâng chhiúⁿ ,  in ê chhù-the̍h beh pha-hng ;  in beh khí-chhù ,  iā bô thang khiā tī lāi-bīn ;  chai-chèng phû-tô-hn̂g ,  iā bô thang lim i ê chiú , 14 Iâ-hô-hoa ê tōa-ji̍t kūn--lah ,  hit ê ji̍t sī kūn koh chin-kín ,  Iâ-hô-hoa ê ji̍t ê siaⁿ ;  tī-hia ióng-sū tōa kan-khó͘ âu-kiò , 15 Hit-ji̍t sī tōa siū-khì ê ji̍t ,  sī hoān-lān khùn-khó͘ ê ji̍t ,  sī pāi-hoāi chhiⁿ-chhìn ê ji̍t ,  sī o͘-o͘ àm-àm ê ji̍t ,  sī ba̍t-hûn tōa-àm ê ji̍t ; 16 sī pûn hō-thâu hoah-hiàm ê ji̍t ,  beh kong-kek kian-kò͘ ê siâⁿ ,  kap koâiⁿ ê siâⁿ-lâu , 17 Góa beh hō͘ lâng tú-tio̍h kan-khó͘ ,  hō͘ in chhin-chhiūⁿ chhiⁿ-mî--ê teh kiâⁿ ,  in-ūi in tek-chōe Iâ-hô-hoa ;  in ê huih beh piàⁿ-chhut chhin-chhiūⁿ tîn-ai ,  in ê bah beh hiat-ka̍k chhin-chhiūⁿ pùn-sò , 18 Tng Iâ-hô-hoa siū-khì ê ji̍t ,  in ê gûn in ê kim bōe-ōe kiù in ;  choân-tōe beh hō͘ I tōa siū-khì ê hé sio-bia̍t ;  in-ūi I beh kín-kín châu-bia̍t tōe-chiūⁿ lóng-chóng khiā-khí ê peh-sìⁿ , 
