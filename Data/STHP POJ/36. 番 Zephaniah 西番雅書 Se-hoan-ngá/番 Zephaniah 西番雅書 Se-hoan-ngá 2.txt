1 M̄-chai kiàn-siàu ê peh-sìⁿ ah ,  lín eng-kai chū-chi̍p ,  tio̍h hōe-chi̍p ;  2 chiū-sī bēng-lēng iáu-bē hoat-chhut ê tāi-seng ,  ji̍t-chí kè--khì chhin-chhiūⁿ chho͘-khng ,  Iâ-hô-hoa tōa siū-khì bē kàu lín ê tāi-seng ,  Iâ-hô-hoa siū-khì ê ji̍t bē kàu lín ê tāi-seng ,  lín eng-kai chū-chi̍p , 3 Kìⁿ-nā tōe-chiūⁿ khiam-sùn ê lâng ,  chun-thàn Iâ-hô-hoa hoat-tō͘--ê ,  lín tio̍h chhē Iâ-hô-hoa ,  tio̍h chhē kong-gī ,  tio̍h chhē khiam-sùn ;  kiám-chhái tī Iâ-hô-hoa siū-khì ê ji̍t lín thang siám-bih , 4 In-ūi Ka-sat beh tú-tio̍h khì-choa̍t ,  A-si̍t-ki-lûn beh hong-hòe ;  A-si̍t-tu̍t tī ji̍t-tiong-tàu ê sî beh siū kóaⁿ-chhut ,  Í-kek-lûn ia̍h beh tú-tio̍h pu̍ih--khí-lâi , 5 Khiā-khí hái-piⁿ ê Ki-lī-thê cho̍k ū chai-ē ah ;  Ka-lâm ,  Hui-lī-sū lâng ê tōe ah ,  Iâ-hô-hoa ê ōe kong-kek lín ,  kóng ,  Góa beh húi-bia̍t lí ,  tì-kàu bô lâng khiā-khí , 6 Hái-piⁿ ê tōe beh piàn-chòe chháu-tiûⁿ ,  ū bo̍k-chiá ê chháu-liâu ,  ū iûⁿ-kûn ê tiâu , 7 Hái-kîⁿ beh hō͘ Iû-tāi ke chhun ê peh-sìⁿ tit-tio̍h ,  in beh tī-hia chhī iûⁿ-kûn ;  ê-hng-sî in beh tó tī A-si̍t-ki-lûn chiah ê chhù ;  in-ūi Iâ-hô-hoa in ê Siōng-tè beh koàn-kò͘ in ,  hō͘ in siū-lia̍h ê lâng tò--lâi , 8 Góa bat thiaⁿ-kìⁿ Mô͘-ap ê húi-pòng ,  kap A-bûn lâng ê ki-chhì ,  chiū-sī húi-pòng Góa ê peh-sìⁿ ,  ka-kī khoa-tōa ,  kong-kek in ê kéng-kài , 9 In-ūi án-ni bān-kun ê Iâ-hô-hoa Í-sek-lia̍t ê Siōng-tè kóng ,  Góa kì-jiân sī oa̍h--ê ,  Mô͘-ap beh chhin-chhiūⁿ Só͘-to-má ,  A-bûn lâng beh chhin-chhiūⁿ Gô-mô͘-la̍h ,  chhì-phè hoat ām-ām ,  piàn-tōe ū iâm-khiⁿ ,  éng-oán pha-hng ;  Góa ê peh-sìⁿ só͘ chhun--ê beh chhiúⁿ-kiap in ,  Góa kok-lāi só͘ lâu--ê beh tit-tio̍h in ê thó͘-tōe chòe-gia̍p , 10 In tú-tio̍h chit ê tāi-chì ,  sī in-ūi in kiau-ngō͘ ,  húi-pòng ,  ka-kī khoa-tōa ,  lâi kong-kek bān-kun ê Iâ-hô-hoa ê peh-sìⁿ , 11 Iâ-hô-hoa beh tùi in hián-chhut ui-giâm ,  in-ūi I beh hō͘ sè-chiūⁿ chiah ê siōng-tè soe-jio̍k ;  lia̍t-kok chèng hái-sū ê peh-sìⁿ ,  ta̍k-ê tī i pún só͘-chāi kèng-pài I , 12 Kó͘-si̍t lâng ah ,  lín ia̍h beh hō͘ Góa ê to thâi-sí , 13 I beh chhun-chhiú kong-kek pak-hng ,  châu-bia̍t A-su̍t ;  hō͘ Nî-nî-bî pha-hng ,  ta-sò chhin-chhiūⁿ khòng-iá , 14 Lia̍t-kok ê cháu-siù beh kui-kûn tó tī hit tiong-kan ;  thê-ô͘ kap hô-ti beh hioh tī thiāu-táu ;  tī thang-á-lāi ū háu ê siaⁿ ,  hō͘-tēng lóng beh húi-hoāi ,  pek-hiuⁿ-chhâ pán í-keng lō͘-chhut , 15 Che sī iàn-lo̍k an-jiân khiā-khí bô khòa-lū ê siâⁿ ,  sim-lāi kóng ,  Chí-ū góa ,  góa í-gōa bô pa̍t-ê ;  taⁿ cháiⁿ-iūⁿ pha-hng kàu án-ni ,  chiâⁿ-chòe iá-siù tó ê só͘-chāi! kìⁿ-nā tùi-hia kè ê lâng ,  lóng beh ki-chhì lâi iô-chhiú , 
