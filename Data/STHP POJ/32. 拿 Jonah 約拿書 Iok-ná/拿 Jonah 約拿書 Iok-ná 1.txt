1 Iâ-hô-hoa ê ōe lîm-kàu A-bí-thài ê kiáⁿ Iok-ná kóng , 2 Lí khí-lâi khì Nî-nî-bî hit ê tōa-siâⁿ ,  chhut-siaⁿ kéng-kài in ;  in-ūi in ê chōe-ok thàu-kàu Góa bīn-chêng , 3 Nā-sī Iok-ná khí-lâi ,  ài-cháu khì Tha-si ,  siám-pī Iâ-hô-hoa ;  lo̍h-khì Iok-phàⁿ ,  tú-tio̍h chi̍t chiah chûn beh khì Tha-si ;  i chiū hō͘ i chûn-sè ,  tah hit chiah chûn beh kap in khì Tha-si ,  siám-pī Iâ-hô-hoa , 4 Chóng-sī Iâ-hô-hoa hō͘ hái khí tōa-hong ,  hái-tiong hong-éng chin-thàu ,  tì-kàu chûn beh phòa , 5 Chúi-siú chin kiaⁿ ,  ta̍k-lâng ai-kiû i ê siōng-tè ;  in ēng chûn-lāi ê hè-mi̍h hiat-lo̍h hái ,  in-ūi beh hō͘ chûn khah-khin ;  to̍k-to̍k Iok-ná í-keng lo̍h chûn-tó͘-tóe ,  tó-teh hó-khùn , 6 Tāi-kong kàu i hia ,  tùi i kóng ,  Lí chit-ê hó-khùn ê lâng ah ,  siáⁿ-sū án-ni? khí-lâi ,  kiû-kiò lí ê siōng-tè ;  kiám-chhái Siōng-tè khòaⁿ-kò͘ lán ,  hō͘ lán bián bia̍t-bô , 7 In saⁿ-kap kóng ,  Lâi ah ,  lán lâi liam-khau ,  khòaⁿ lán tú-tio̍h chit ê chai-ē ,  sī in-ūi sím-mi̍h lâng ê iân-kò͘ , 8 Tùi án-ni in liam-khau ,  chiū liam-tio̍h Iok-ná ,  In tùi i kóng ,  Chhiáⁿ lí kā goán kóng ,  lán tú-tio̍h chit ê chai-ē ,  sī in-ūi sím-mi̍h lâng ê iân-kò͘ ;  lí chòe sím-mi̍h sū-gia̍p? Lí tùi toh-lo̍h lâi? Lí ê pún só͘-chāi tī toh-lo̍h? Lí sio̍k sím-mi̍h cho̍k?9 I ìn kóng ,  Góa sī Hi-pek-lâi lâng ;  góa kèng-ùi thiⁿ-téng ê Siōng-tè Iâ-hô-hoa ,  chhòng-chō tōa-hái kap ta-tōe--ê , 10 Hiah ê lâng chiū tōa-kiaⁿ ,  tùi i kóng ,  Lí só͘ chòe--ê sī sím-mi̍h sū ah? In-ūi hiah ê lâng chai i siám-pī Iâ-hô-hoa ,  sī i í-keng kā in kóng lah , 11 In kā i kóng ,  Goán tio̍h cháiⁿ-iūⁿ khoán-thāi lí ,  hō͘ hái pîⁿ-tiāⁿ? in-ūi hái-éng ná-khí ná-tōa , 12 I kā in kóng ,  Lín lia̍h góa hiat--lo̍h hái ,  hái chiū pîⁿ-tiāⁿ ;  in-ūi góa chai lín tú-tio̍h chit ê tōa-hong sī ūi-tio̍h góa ê iân-kò͘ , 13 Nā-sī hiah ê lâng chīn-la̍t kò-chiúⁿ ,  ài óa-kūn soaⁿ ;  chóng-sī bōe-ōe ;  in-ūi hái-éng ná-khí ná-tōa , 14 Tùi án-ni in kiû-kiò Iâ-hô-hoa kóng ,  Iâ-hô-hoa ah ,  goán chhiat-chhiat kiû Lí ,  bo̍h-tit in-ūi chit-lâng ê sìⁿ-miā ,  hō͘ goán sí-bô ;  bo̍h-tit ēng bô-chōe ê huih kui tī goán ;  in-ūi Iâ-hô-hoa Lí sī chiàu ka-kī ê ì-sù lâi kiâⁿ , 15 In chiū lia̍h Iok-ná hiat-lo̍h hái ;  hái ê tōa-éng chiū pêng-tiāⁿ , 16 Hiah ê lâng chiū tōa-tōa kèng-ùi Iâ-hô-hoa ,  hiàn-chè hō͘ Iâ-hô-hoa ,  koh hē-goān , 17 Iâ-hô-hoa pī-pān tōa-hî thun Iok-ná ;  Iok-ná tī hî pak-tó͘-lāi saⁿ-ji̍t saⁿ-mî , 
