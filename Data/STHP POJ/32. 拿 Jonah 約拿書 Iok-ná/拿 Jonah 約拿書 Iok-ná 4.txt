1 Chóng-sī chit ê sū Iok-ná chin bô hoaⁿ-hí ,  tōa-tōa siū-khì ; 2 chiū kî-tó Iâ-hô-hoa kóng ,  Iâ-hô-hoa ah ,  taⁿ kiû Lí ,  góa tī pún-kok ê sî ,  kiám-m̄-sī án-ni kóng? Só͘-í góa kóaⁿ-kín cháu-khì Tha-si ,  in-ūi góa chai Lí sī ū un-tián ê Siōng-tè ,  chhiong-móa lîn-bín ,  bô khoài siū-khì ,  ū hong-sēng ê chû-ài ,  koh thè-hóe só͘ kóng beh kàng-lo̍h ê chai-ē , 3 Iâ-hô-hoa ah ,  taⁿ kiû Lí chhú góa ê sìⁿ-miā ;  in-ūi góa sí pí oa̍h khah-hó , 4 Iâ-hô-hoa kóng ,  Lí án-ni siū-khì ha̍p-lí mah?5 Tùi án-ni Iok-ná chhut-siâⁿ ,  chē tī siâⁿ ê tang--sì ,  tī-hia ūi ka-kī tah liâu-á ,  chē tī ìm-ńg-ē ,  ài-beh khòaⁿ hit ê siâⁿ tàu-tí cháiⁿ-iūⁿ , 6 Iâ-hô-hoa Siōng-tè pī-pān chi̍t-châng pi-môa ,  hō͘ i hoat-siⁿ khah-koâiⁿ Iok-ná ,  chòe ìm-ńg jia i ê thâu-khak ,  hō͘ i bián kan-khó͘ ;  Iok-ná in-ūi chit châng pi-môa ,  tōa-tōa hoaⁿ-hí , 7 Chóng-sī keh-ji̍t ,  thiⁿ-phú-kng ,  Siōng-tè pī-pān chi̍t bé thâng ,  chia̍h chit châng pi-môa ,  tì-kàu ko͘-tâ , 8 Ji̍t chhut ê sî ,  Siōng-tè pī-pān iām-jia̍t ê tang-hong ,  koh ji̍t pha̍k Iok-ná ê thâu-khak ,  hō͘ i hūn--khì ;  i chiū ūi ka-kī kiû sí ,  kóng ,  Góa sí pí oa̍h khah-hó , 9 Siōng-tè tùi Iok-ná kóng ,  Lí in-ūi chit châng pi-môa siū-khì ha̍p-lí mah? Ìn kóng ,  Góa siū-khì kàu-sí ia̍h ha̍p-lí , 10 Iâ-hô-hoa kóng ,  Chit châng pi-môa ,  lí bô ūi i tio̍h-bôa ,  lí bô hō͘ i tōa-châng ,  chi̍t-mî hoat-siⁿ ,  chi̍t-mî sí-khì ,  lí iáu-kú thiàⁿ-sioh ; 11 hô-hòng Góa ,  Góa kiám-m̄-tio̍h thiàⁿ-sioh Nî-nî-bî ,  chit ê tōa-siâⁿ mah? Kî-tiong bōe-ōe hun-piat chó-iū chhiú--ê ,  m̄-nā cha̍p-jī-bān ,  koh ū chōe-chōe cheng-siⁿ?
