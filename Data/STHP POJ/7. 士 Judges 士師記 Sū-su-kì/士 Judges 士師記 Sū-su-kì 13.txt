1 Í-sek-lia̍t lâng koh kiâⁿ Iâ-hô-hoa só͘ khòaⁿ-chòe pháiⁿ ê sū ;  Iâ-hô-hoa chiong in kau tī Hui-lī-sū lâng ê chhiú sì-cha̍p nî , 2 Hit-sî ū chi̍t ê Só-la̍h lâng ,  sī Tàn ê cho̍k ,  miâ-kiò Má-lô-à ;  i ê bó͘ bô hoâi-īn ,  bô siⁿ , 3 Iâ-hô-hoa ê sù-chiá tùi hit ê hū-jîn-lâng hián-hiān ,  kā i kóng ,  Lí pêng-sò͘ bô hoâi-īn bô siⁿ ,  taⁿ lí beh hoâi-īn siⁿ chi̍t ê kiáⁿ , 4 Só͘-í lí tio̍h sòe-jī ,  po̍h-chiú kāu-chiú lóng m̄-thang lim ,  bô chheng-khì ê mi̍h iā lóng m̄-thang chia̍h , 5 In-ūi lí hoâi-īn beh siⁿ chi̍t ê kiáⁿ ;  thì thâu-mn̂g ê to m̄-thang kàu i ê thâu-khak ;  in-ūi chit ê gín-ná tùi thai--nih chiū kui Siōng-tè chòe Ná-sè-jíⁿ lâng ;  in-ūi i beh chòe kiù Í-sek-lia̍t ê thâu-chi̍t-chām ,  thoat-lī Hui-lī-sū lâng ê chhiú , 6 Hū-jîn-lâng lâi kā i ê tiōng-hu kóng ,  Ū chi̍t ê Siōng-tè ê lâng kàu góa chia ,  i ê iông-māu chhin-chhiūⁿ Siōng-tè sù-chiá ê iông-māu ,  chin thang kiaⁿ ;  góa bô mn̄g i tùi toh-lo̍h lâi ,  i iā bô ēng i ê miâ kā góa kóng ; 7 chóng-sī kā góa kóng ,  Lí hoâi-īn beh siⁿ chi̍t ê kiáⁿ ,  só͘-í po̍h-chiú kāu-chiú lóng m̄-thang lim ,  bô chheng-khì ê mi̍h iā lóng m̄-thang chia̍h ;  in-ūi chit ê gín-ná tùi thai--nih kàu i sí ê ji̍t beh kui Siōng-tè chòe Ná-sè-jíⁿ ê lâng , 8 Má-lô-à chiū kiû Iâ-hô-hoa kóng ,  Chú ah ,  kiû Lí hō͘ Lí só͘ chhe Siōng-tè ê lâng koh lâi goán chia ,  thang kà-sī goán cháiⁿ-iūⁿ khoán-thāi chit ê beh siⁿ ê kiáⁿ , 9 Siōng-tè thiaⁿ Má-lô-à ê ōe ;  hū-jîn-lâng chē tī chhân--nih ê sî Siōng-tè ê sù-chiá koh kàu i hia ;  chóng-sī i ê tiōng-hu Má-lô-à bô kap i tī-teh , 10 Hu-jîn-lâng kóaⁿ-kín cháu-khì ,  pò i ê tiōng-hu ,  kā i kóng ,  Hit-ji̍t lâi góa chia hit ê lâng koh tùi góa chhut-hiān , 11 Má-lô-à khí-lâi tè i ê bó͘ kàu hit-lâng hia ,  kā i kóng ,  Bat kap chit ê hū-jîn-lâng kóng-ōe ê ,  sī lí mah? I kóng ,  Sī góa , 12 Má-lô-à kóng ,  Goān lí ê ōe èng-giām ;  chit ê gín-ná tio̍h chiàu sím-mi̍h hoat ,  goán tio̍h tùi i cháiⁿ-iūⁿ kiâⁿ?13 Iâ-hô-hoa ê sù-chiá tùi Má-lô-à kóng ,  Góa kā hū-jîn-lâng só͘ kóng it-chhè ê sū ,  i lóng tio̍h chim-chiok ; 14 kìⁿ-nā phû-tô só͘ chhut ê ,  i m̄-thang chia̍h ,  po̍h-chiú kāu-chiú lóng m̄-thang lim ,  it-chhè bô chheng-khì ê mi̍h iā m̄-thang chia̍h ;  kìⁿ góa só͘ bēng-lēng ê ,  i lóng tio̍h chun-siú , 15 Má-lô-à tùi Iâ-hô-hoa ê sù-chiá kóng ,  Chhiáⁿ lí hō͘ góa lâu--teh ,  goán thang kā lí pī-pān chi̍t chiah soaⁿ-iûⁿ-á , 16 Iâ-hô-hoa ê sù-chiá kā Má-lô-à kóng ,  Lí sui-jiân lâu góa ,  góa m̄-chia̍h lí ê mi̍h ;  lí nā pī-pān sio-chè ,  chiū tio̍h hiàn hō͘ Iâ-hô-hoa ,  In-ūi Má-lô-à m̄-chai i sī Iâ-hô-hoa ê sù-chiá , 17 Má-lô-à kā Iâ-hô-hoa ê sù-chiá kóng ,  Lí miâ kiò sím-mi̍h ,  kàu lí ê ōe èng-giām ê sî ,  goán thang chun-kèng lí?18 Iâ-hô-hoa ê sù-chiá kā i kóng ,  Lí siáⁿ-sū mn̄g góa ê miâ? góa ê miâ sī kî-biāu--ê , 19 Má-lô-à chiong chi̍t chiah soaⁿ-iûⁿ-á kap sò͘-chè ,  tī chio̍h-pôaⁿ-téng lâi hiàn hō͘ Iâ-hô-hoa ;  sù-chiá kiâⁿ kî-koài ê sū ,  Má-lô-à kap i ê bó͘ khòaⁿ-kìⁿ , 20 In-ūi hé-iām tùi tôaⁿ-téng chhèng-chiūⁿ thiⁿ ê sî ,  Iâ-hô-hoa ê sù-chiá tī tôaⁿ-téng ê hé-iām-tiong iā chiūⁿ-khì ,  Má-lô-à kap i ê bó͘ khòaⁿ-kìⁿ ,  chiū phak tī tōe--nih , 21 Iâ-hô-hoa ê sù-chiá bô koh chhut-hiān hō͘ Má-lô-à kap i ê bó͘ khòaⁿ-kìⁿ ,  Má-lô-à chiah chai i sī Iâ-hô-hoa ê sù-chiá , 22 Má-lô-à kā i ê bó͘ kóng ,  Lán tek-khak ōe sí ,  in-ūi lán ū khòaⁿ-kìⁿ Siōng-tè , 23 I ê bó͘ chiū kā i kóng ,  Iâ-hô-hoa nā beh hō͘ lán sí ,  tek-khak bô tùi lán ê chhiú chiap-la̍p sio-chè kap sò͘-chè ,  koh bô chiong chiah ê it-chhè ê sū chí-sī lán ,  chit-tia̍p iā bô chiong che sū kā lán kóng , 24 Āu-lâi hū-jîn-lâng siⁿ chi̍t ê kiáⁿ ,  kā i hō-miâ kiò Chham-sun ;  gín-ná tōa-hàn ,  Iâ-hô-hoa sù-hok i , 25 Tī Má-hap-nî-tàn ,  chiū-sī Só-la̍h kap Í-si̍t-tô ê tiong-kan ,  Iâ-hô-hoa ê Sîn khí-thâu kám-tōng i , 
