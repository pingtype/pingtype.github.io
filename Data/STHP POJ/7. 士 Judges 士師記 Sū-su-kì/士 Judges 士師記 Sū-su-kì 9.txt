1 Iâ-lō͘-pa-le̍k ê kiáⁿ A-pí-bí-le̍k kàu Sī-kiàm ,  kìⁿ i ê chèng bú-kū ,  tùi in kap i gōa-kong choân-ke ê lâng kóng , 2 Chhiáⁿ lín kóng hō͘ Sī-kiàm ê chèng-lâng thiaⁿ ,  khòaⁿ sī Iâ-lō͘-pa-le̍k ê chèng-kiáⁿ ,  chhit-cha̍p lâng koán lín ,  á-sī chi̍t-lâng koán lín ,  tah-lo̍h chi̍t-hāng khah-hó? Lín iā tio̍h siàu-liām góa sī lín ê kut-jio̍k , 3 I hiah ê bú-kū chiū chiong chit ê it-chhè ê ōe ,  thòe i kóng hō͘ Sī-kiàm ê lâng thiaⁿ ;  in ê sim chiū kui-ǹg A-pí-bí-le̍k ;  in-ūi kóng ,  I sī lán ê hiaⁿ-tī , 4 Chiū tùi Pa-le̍k-pí-lī-thó͘ ê chhù the̍h chhit-cha̍p ê gûn-á hō͘ A-pí-bí-le̍k ;  i chiū ēng i lâi kò͘ chiah ê bô hē-lo̍h ê húi-lūi ;  hiah ê lâng lâi tè i , 5 I khì Gô-hut-la̍h kàu i ê lāu-pē ê ke ,  chiong Iâ-lō͘-pa-le̍k ê kiáⁿ ,  chiū-sī i ê hiaⁿ-tī chhit-cha̍p lâng ,  lóng thâi-sí tī chi̍t tè chio̍h-pôaⁿ-téng ;  chí-ū Iâ-lō͘-pa-le̍k ê soah-bé kiáⁿ Iok-thán lâu--teh ;  in-ūi i ū cháu khì bih , 6 Sī-kiàm lâng kap Bí-lô ê ke ,  lóng chū-chi̍p ,  khì siat-li̍p A-pí-bí-le̍k chòe-ông ,  tī Sī-kiàm chhāi-thiāu ê siōng-chhiū-kha , 7 Ū lâng kā Iok-thán kóng chit ê sū ,  i chiū khì khiā tī Ki-lī-sim soaⁿ-téng ,  tōa-siaⁿ hoah ,  kā in kóng ,  Sī-kiàm lâng ah ,  lín tio̍h thiaⁿ góa ê ōe ,  hō͘ Siōng-tè iā thiaⁿ lín , 8 Bat ū chi̍t-pái ,  chiah ê chhiū lóng khì ,  beh siat-li̍p chi̍t châng chhiū chòe in ê ông ;  chiū khì tùi kaⁿ-ná-chhiū kóng ,  Chhiáⁿ lí chòe goán ê ông , 9 Kaⁿ-ná-chhiū ìn kóng ,  Góa kiám thang pàng-sak góa ê iû ,  chiū-sī lâng só͘ ēng lâi chun-tiōng Siōng-tè kap lâng ê ,  khì iô tī chèng-chhiū ê téng-bīn mah?10 Chiah ê chhiū tùi bû-hoa-kó-chhiū kóng ,  Lí lâi ,  lâi chòe goán ê ông , 11 Bû-hoa-kó-chhiū ìn kóng ,  Góa kiám thang pàng-sak góa ê tiⁿ koh hó ê ké-chí ,  khì iô tī chèng-chhiū ê téng-bīn mah?12 Chiah ê chhiū tùi phû-tô-chhiū kóng ,  Lí lâi ,  lâi chòe goán ê ông , 13 Phû-tô-chhiū ìn kóng ,  Góa kiám thang pàng-sak góa ê sin-chiú ,  chiū-sī hō͘ Siōng-tè kap lâng hoaⁿ-hí-ê khì iô tī chèng-chhiū ê téng-bīn mah?14 Chiah ê chhiū tùi chhì-á kóng ,  Lí lâi ,  lâi chòe goán ê ông , 15 Chhì-á ìn hiah ê chhiū kóng ,  Lín nā si̍t-chāi siat-li̍p góa chòe lín ê ông ,  chiū tio̍h siám-bih tī góa ê ìm-ńg-ē ;  nā m̄ ,  goān hé tùi chhì-á chhut ,  sio-bia̍t Lī-pa-lùn ê pek-hiuⁿ-chhiū , 16 Taⁿ lín siat-li̍p A-pí-bí-le̍k chòe-ông ,  nā chiàu sêng-si̍t kong-gī lâi kiâⁿ ,  koh hó khoán-thāi Iâ-lō͘-pa-le̍k kap i ê ke ,  chiàu i ê chhiú só͘ tio̍h-bôa-ê pò-tap i ; 17 in-ūi góa ê lāu-pē bat phe-sí ,  ūi lín kau-chiàn ,  kiù lín thoat-lī Bí-tiân lâng ê chhiú ; 18 lín kin-á-ji̍t khí-lâi kong-kek góa lāu-pē ê ke ,  thâi-sí i ê kiáⁿ ,  chhit-cha̍p lâng ,  tī chi̍t tè chio̍h-pôaⁿ-téng ,  koh siat-li̍p i ê lú-pī ê kiáⁿ A-pí-bí-le̍k chòe Sī-kiàm lâng ê ông ,  in-ūi i sī lín ê hiaⁿ-tī ; 19 lín kin-á-ji̍t nā chiàu sêng-si̍t kong-gī khoán-thāi Iâ-lō͘-pa-le̍k kap i ê ke ,  chiū lín thang tùi A-pí-bí-le̍k lâi hoaⁿ-hí ,  i iā thang tùi lín lâi hoaⁿ-hí ; 20 nā bô ,  goān hé tùi A-pí-bí-le̍k chhut ,  sio Sī-kiàm lâng kap Bí-lô ê ke ;  koh goān hé tùi Sī-kiàm lâng kap Bí-lô ê ke chhut ,  sio A-pí-bí-le̍k , 21 Iok-thán ,  in-ūi kiaⁿ i ê hiaⁿ-tī ,  chiū tô-cháu ;  cháu-khì bih tī Pí-jíⁿ ,  tiàm tī-hia , 22 A-pí-bí-le̍k koán Í-sek-lia̍t saⁿ-nî , 23 Siōng-tè chhe pháiⁿ-sîn tī A-pí-bí-le̍k kap Sī-kiàm lâng ê tiong-kan ,  Sī-kiàm lâng chiū ēng khúi-chà khoán-thāi A-pí-bí-le̍k ; 24 lâi pò-èng Iâ-lō͘-pa-le̍k chhit-cha̍p ê kiáⁿ só͘ siū ê chân-hāi ;  iā hō͘ in ê huih kui tī thâi-sí in ê ,  chiū-sī in ê hiaⁿ-tī A-pí-bí-le̍k ,  iā kui tī Sī-kiàm lâng ,  chiū-sī chān i ê chhiú thâi-sí i ê hiaⁿ-tī ê , 25 Sī-kiàm lâng tī soaⁿ-téng siat bâi-ho̍k ,  lâi tng-tán i ;  kìⁿ-nā tùi hit tiâu lō͘ kè ê lâng ,  in chiū chhiúⁿ i ;  ū lâng chiū chiong che sū khì pò A-pí-bí-le̍k , 26 Í-piat ê kiáⁿ Ka-le̍k ,  kap i ê hiaⁿ-tī ,  lâi kàu Sī-kiàm ;  Sī-kiàm lâng lóng sìn-khò i , 27 In chhut-khì hn̂g--nih ,  siu phû-tô-hn̂g ,  lâi ta̍h chiú ,  siat iân-sia̍h ,  ji̍p in ê siōng-tè ê biō lim-chia̍h ,  chiù-chó͘ A-pí-bí-le̍k , 28 Í-piat ê kiáⁿ Ka-le̍k kóng ,  A-pí-bí-le̍k sī chī-chūi ,  Sī-kiàm sī chī-chūi ,  hō͘ lán ho̍k-sāi i ah? i kiám m̄-sī Iâ-lō͘-pa-le̍k ê kiáⁿ mah? i ê kun-tiúⁿ kiám m̄-sī Se-pò͘-le̍k mah? lín tio̍h ho̍k-sāi Sī-kiàm ê lāu-pē Hap-boa̍t ê lâng ;  lán siáⁿ-sū ho̍k-sāi i ah?29 Goān chiah ê peh-sìⁿ kui góa ê chhiú-ē ,  góa chiū tû A-pí-bí-le̍k ;  i chiū kā A-pí-bí-le̍k kóng ,  Ke-thiⁿ lí ê kun-peng chhut-lâi , 30 Siâⁿ-siú Se-pò͘-le̍k thiaⁿ-kìⁿ Í-piat ê kiáⁿ Ka-le̍k ê ōe ,  chiū siū-khì ; 31 àm-chīⁿ chhe lâng khì kìⁿ A-pí-bí-le̍k ,  kóng ,  Í-piat ê kiáⁿ Ka-le̍k kap i ê hiaⁿ-tī kàu Sī-kiàm ,  iú-he̍k siâⁿ-lāi ê peh-sìⁿ kong-kek lí ; 32 só͘-í lí kap tè lí ê lâng ,  tio̍h thàu-mî khí-lâi ,  bâi-ho̍k tī chhân--nih ; 33 chá-khí-sî ,  ji̍t tú-á chhut ;  lí tio̍h chá-chá khí-lâi ,  chhiong-óa kong siâⁿ ;  Ka-le̍k kap tè i ê lâng chhut-lâi kong-kek lí ê sî ,  lí chiū thang siòng ki-hōe lâi khoán-thāi in , 34 A-pí-bí-le̍k kap tè i ê chèng-lâng thàu-mî khí-lâi ,  pun chòe sì-tūi ,  ǹg Sī-kiàm bâi-ho̍k , 35 Í-piat ê kiáⁿ Ka-le̍k chhut-khì ,  khiā tī siâⁿ-mn̂g-kháu ;  A-pí-bí-le̍k kap tè ê lâng tùi bâi-ho̍k ê só͘-chāi khí-lâi , 36 Ka-le̍k khòaⁿ-kìⁿ hiah ê lâng ,  chiū tùi Se-pò͘-le̍k kóng ,  Khòaⁿ ah ,  ū lâng tùi soaⁿ-téng lo̍h--lâi ,  Se-pò͘-le̍k kóng ,  Lí khòaⁿ-kìⁿ soaⁿ ê iáⁿ ,  lia̍h-chòe sī lâng , 37 Ka-le̍k koh kóng ,  Khòaⁿ ah ,  ū lâng tùi koâiⁿ-tōe lo̍h-lâi ,  koh ū chi̍t-tūi tùi Bí-ok-nî-nî siōng-chhiū ê lō͘ chiūⁿ-lâi , 38 Se-pò͘-le̍k tùi i kóng ,  Lí bat kóng ,  A-pí-bí-le̍k sī chī-chūi ,  hō͘ lán ho̍k-sāi i ,  lí kóng chiah ê ōe ê chhùi tī tah-lo̍h? che kiám m̄-sī lí só͘ biáu-sī ê peh-sìⁿ mah? lí taⁿ tio̍h chhut-khì ,  kap in kau-chiàn , 39 Ka-le̍k chiū tùi Sī-kiàm lâng ê thâu-chêng chhut-khì ,  kap A-pí-bí-le̍k kau-chiàn , 40 A-pí-bí-le̍k tui-kóaⁿ i ;  i tī i ê bīn-chêng tô-cháu ,  ū chōe-chōe lâng tio̍h-siong tó--teh ,  ti̍t-kàu siâⁿ-mn̂g-kháu , 41 A-pí-bí-le̍k tiàm tī A-ló͘-má ;  Se-pò͘-le̍k kóaⁿ Ka-le̍k kap i ê hiaⁿ-tī ,  m̄-chún i tiàm tī Sī-kiàm , 42 Keh-ji̍t peh-sìⁿ chhut-khì kàu chhân--nih ;  ū lâng kā A-pí-bí-le̍k kóng , 43 I chiū chiong i ê lâng pun chòe saⁿ-tūi ,  bâi-ho̍k tī chhân--nih ;  khòaⁿ-kìⁿ Sī-kiàm lâng tùi siâⁿ--nih chhut-lâi ,  chiū khí-lâi kong-kek in ,  thâi in , 44 A-pí-bí-le̍k kap tè i hit chi̍t-tūi chhiong chìn-chêng ,  khiā tī siâⁿ-mn̂g-kháu ;  hit nn̄g-tūi ti̍t-ti̍t chhiong kàu chhân--nih hiah ê lâng ,  lâi thâi in , 45 A-pí-bí-le̍k thong-ji̍t kong-kek siâⁿ ;  chhú hit ê siâⁿ ,  thâi-sí hí lāi-bīn ê peh-sìⁿ ;  thiah-húi hit ê siâⁿ ,  ēng iâm iā i , 46 Tiàm tī Sī-kiàm tâi ê lâng thiaⁿ-kìⁿ ,  chiū siám-ji̍p Pa-le̍k-pí-lī-thó͘ ê chhù ê ōe-só͘ , 47 Ū lâng kā A-pí-bí-le̍k kóng ,  Sī-kiàm tâi ê lâng lóng chū-chi̍p tī chi̍t só͘-chāi , 48 A-pí-bí-le̍k kap tè i ê lâng chiū lóng chiūⁿ Sat-bûn soaⁿ ;  A-pí-bí-le̍k chhiú the̍h pó͘-thâu ,  chhò chi̍t châng chhiū-ki ,  giâ tī keng-thâu-téng ;  tùi tè i ê lâng kóng ,  Lín khòaⁿ góa só͘-kiâⁿ-ê ,  iā tio̍h kín-kín o̍h góa lâi kiâⁿ , 49 Chèng-lâng chiū ta̍k-ê chhò chi̍t-ki ,  lâi tè A-pí-bí-le̍k ,  chiong chhiū-ki thia̍p tī ōe-só͘ ,  pàng-hé sio ōe-só͘ tī hiah ê lâng ê téng-bīn ,  tì-kàu Sī-kiàm tâi ê lâng lóng sí ;  lâm-lú iok-lio̍k chi̍t-chheng lâng , 50 A-pí-bí-le̍k khì kàu Thê-pī-su ,  chat-iâⁿ tī Thê-pī-su ,  lâi chhú i , 51 Siâⁿ-lāi ū kian-kò͘ ê tâi ;  siâⁿ-lāi ê chèng-lâng ,  bô-lūn lâm-lú ,  lóng cháu-khì hia ,  koaiⁿ-mn̂g ,  chiūⁿ tâi-téng , 52 A-pí-bí-le̍k kàu hit ê tâi kong-kek i ,  óa-kūn tâi-mn̂g ,  beh ēng hé sio i , 53 Ū chi̍t ê hū-jîn-lâng chiong chi̍t-tè téng-tún ê bō-chio̍h ,  tìm-tio̍h A-pí-bí-le̍k ê thâu-khak ,  phah-phòa i ê thâu-khak-óaⁿ ; 54 i chiū kín-kín kiò kia̍h i ê kun-khì ê siàu-liân lâng ,  kā i kóng ,  Pu̍ih lí ê to thâi góa ,  bián-tit lâng kóng góa ,  I sī hū-jîn-lâng só͘ thâi-ê ;  siàu-liân lâng chiū kā i chha̍k-thàu ,  i chiū sí , 55 Í-sek-lia̍t lâng khòaⁿ-kìⁿ A-pí-bí-le̍k í-keng sí ,  ta̍k-ê chiū tò-khì i ê só͘-chāi , 56 Án-ni ,  Siōng-tè pò-èng A-pí-bí-le̍k ǹg i ê lāu-pē só͘ kiâⁿ ê pháiⁿ ,  chiū-sī thâi-sí i ê hiaⁿ-tī chhit-cha̍p lâng , 57 Sī-kiàm lâng it-chhè ê pháiⁿ ,  Siōng-tè iā lóng pò-èng tī in ê thâu-khak-téng ;  Iâ-lō͘-pa-le̍k ê kiáⁿ Iok-thán ê chiù-chó͘ kui tī in ê téng-bīn , 
