1 Í-hoat-liân lâng tùi Ki-tiân kóng ,  Lí khì kap Bí-tiân lâng kau-chiàn ,  bô kiò goán kap lí khì ,  siáⁿ-sū án-ni khoán-thāi goán ah? In chiū kap i tōa-tōa kè-kàu , 2 Ki-tiân tùi in kóng ,  Góa só͘ kiâⁿ-ê kiám ōe pí-tit lín mah? Í-hoat-liân khioh phû-tô-seh ,  kiám bô khah-iâⁿ A-pí-í-siā bán phû-tô mah?3 Siōng-tè í-keng chiong Bí-tiân ê siú-léng Gô-li̍p Se-i-pek kau tī lín ê chhiú ,  góa só͘-kiâⁿ ê kiám ōe pí-tit lín mah? I kóng chiah ê ōe ,  in ê siū-khì chiū siau , 4 Ki-tiân kap tè i ê saⁿ-pah lâng kàu Iok-tàn kè-tō͘ ,  sui-jiân ià-siān ,  iáu-kú teh tui-jip , 5 Ki-tiân tùi So͘-kat lâng kóng ,  Chhiáⁿ lí chiong piáⁿ kiong-kip kun-tè góa ê peh-sìⁿ ;  in-ūi in ià-siān ,  góa iā teh jip Bí-tiân nn̄g ê ông ,  Se-pa kap Sat-bō͘-ná , 6 So͘-kat hiah ê siú-léng ìn kóng ,  Se-pa kap Sat-bō͘-ná ê chhiú í-keng tī lí ê chhiú ,  goán chiah tio̍h ēng piáⁿ hō͘ lí ê kun-tūi ah?7 Ki-tiân kóng ,  Iâ-hô-hoa chiong Se-pa kap Sat-bō͘-ná kau tī góa ê chhiú liáu-āu ,  góa chiū beh ēng khòng-iá ê chhì kap chhì-á phah-siong lín ê bah , 8 I tùi hia chiūⁿ-khì Pí-lô͘-i-le̍k ,  iā tùi in án-ni kóng ;  Pí-lô͘-i-le̍k lâng ìn i ,  iā kap So͘-kat lâng só͘ ìn-ê saⁿ-tâng , 9 I tùi Pí-lô͘-i-le̍k ê lâng kóng ,  Góa pêng-an tò--lâi ê sî ,  góa beh thiah chit ê tâi , 10 Hit-sî Se-pa kap Sat-bō͘-ná ,  í-ki̍p kun-tè i ê kun-tūi ,  lóng tī Ka-kok ,  iok-lio̍k ū chi̍t-bān gō͘-chheng lâng ,  chiū-sī tang-hng choân-kun só͘-chhun-ê ;  in-ūi í-keng sí cha̍p-jī bān lâng ,  lóng sī kia̍h-to-ê , 11 Ki-tiân chiū tùi Lô-pa kap Iok-pí-hap tang-pêng tùi khiā-khí pò͘-pîⁿ--ê ê lō͘ ,  chiūⁿ-khì ,  phah-iâⁿ in ê kun-tūi ;  in-ūi in ê kun-tūi an-jiân , 12 Se-pa kap Sat-bō͘-ná tô-cháu ,  Ki-tiân tui-jip in ,  lia̍h-tio̍h Bí-tiân nn̄g ê ông Se-pa kap Sat-bō͘-ná ,  hō͘ in choân-kun kiaⁿ-cháu , 13 Iok-a-si ê kiáⁿ Ki-tiân tùi Hi-lia̍t-su ê soaⁿ-phiâⁿ ,  tùi chiàn-tīn tò--lâi , 14 Lia̍h So͘-kat chi̍t ê siàu-liân lâng ,  mn̄g i ;  i chiū siá So͘-kat hiah ê siú-léng kap tiúⁿ-ló ,  kiōng chhit-cha̍p-chhit lâng ,  hō͘ i , 15 Ki-tiân kàu So͘-kat ,  tùi hia ê lâng kóng ,  Lín chêng ūi-tio̍h Se-pa kap Sat-bō͘-ná gio̍h-sio̍h góa kóng ,  Se-pa kap Sat-bō͘-ná ê chhiú í-keng tī lí ê chhiú ,  goán chiah tio̍h ēng piáⁿ hō͘ lí ià-siān ê lâng ah? Taⁿ lín lâi khòaⁿ , 16 Chiū lia̍h siâⁿ-lāi ê tiúⁿ-ló ,  ēng khòng-iá ê chhì kap chhì-á lâi kàu-tok So͘-kat lâng ; 17 koh thiah Pí-lô͘-i-le̍k ê tâi ,  thâi-sí hit ê siâⁿ-lāi ê lâng , 18 Chiū mn̄g Se-pa kap Sat-bō͘-ná kóng ,  Lín tī Tha-po̍k soaⁿ só͘ thâi ê lâng sím-mi̍h khoán? Ìn kóng ,  In chhin-chhiūⁿ lí ,  ta̍k-lâng lóng ū ông ê kiáⁿ ê iông-māu , 19 I kóng ,  In sī góa siâng-bú ê hiaⁿ-tī ;  góa chí Iâ-hô-hoa ê éng-oa̍h lâi kóng ,  Lín chêng nā lâu in ê sìⁿ-miā ,  góa taⁿ chiū bô thâi lín , 20 Chiū tùi i ê tōa-kiáⁿ Ek-thiap kóng ,  Khí-lâi thâi in ;  chóng-sī siàu-liân lâng bô pu̍ih-to ,  in-ūi i iáu siàu-liân ,  chiū kiaⁿ , 21 Se-pa kap Sat-bō͘-ná kóng ,  Lí ka-kī khí-lâi thâi goán ;  in-ūi lâng cháiⁿ-iūⁿ ,  khùi-la̍t iā sī án-ni ,  Ki-tiân chiū khí-lâi thâi-sí Se-pa kap Sat-bō͘-ná ,  chhú in lo̍k-tô ām-kún ê chng-thāⁿ ,  khoán-sit chhin-chhiūⁿ ge̍h-bâi , 22 Í-sek-lia̍t lâng tùi Ki-tiân kóng ,  Lí í-keng kiù goán thoat-lī Bí-tiân lâng ê chhiú ,  goān lí kap lí ê kiáⁿ ,  lí ê sun ,  koán-lí goán , 23 Ki-tiân kóng ,  Góa bô beh koán-lí lín ,  góa ê kiáⁿ iā bô beh koán-lí lín ;  to̍k-to̍k Iâ-hô-hoa beh chòe lín ê ông , 24 Ki-tiân koh tùi in kóng ,  Góa ū chi̍t-hāng kiû lín ,  chhiáⁿ lín ta̍k-lâng chiong só͘ chhiúⁿ ê hī-khoân hō͘ góa ,  (In-ūi tùi-te̍k sī Í-si̍t-má-lī ê lâng ,  chiah ū chit-hō kim ê hī-khoân , )25 In kóng ,  Goán kam-goān hō͘ lí ,  Chiū chhu chi̍t niá gōa-saⁿ ,  ta̍k-lâng chiong só͘ chhiúⁿ ê hī-khoân hiat tī hí téng-bīn , 26 Ki-tiân só͘ thó ê kim hī-khoân ,  tāng chi̍t-chheng chhit-pah sià-khek-le̍k ê kim-á ;  chit-ê í-gōa koh ū ge̍h-bâi ê chng-thāⁿ ,  hī-tūi ,  kap chí-sek ê i-ho̍k ,  Bí-tiân ông só͘ ū-ê ,  kap lo̍k-tô ām-kún ê liān-á , 27 Ki-tiân ēng chit-ê chè-chō chi̍t ê í-hut-tek ,  hē tī i ê pún-siâⁿ Gô-hut-la̍h ;  āu-lâi Í-sek-lia̍t lâng lóng khì hia kiâⁿ siâ-îm pài i ;  che sī chòe hāi Ki-tiân kap i choân-ke ê lô-bāng , 28 Án-ni Bí-tiân khut-ho̍k tī Í-sek-lia̍t lâng ,  bōe-ōe koh kia̍h-khí thâu-khak ,  Ki-tiân ê ji̍t ,  hit ê tōe-hng thài-pêng sì-cha̍p nî , 29 Iok-a-si ê kiáⁿ Iâ-lō͘-pa-le̍k tò-khì ka-kī ê chhù khiā-khí , 30 Ki-tiân ū chhit-cha̍p ê chhin-siⁿ kiáⁿ ;  in-ūi i ū chhōa chōe-chōe ê bó͘ , 31 Tī Sī-kiàm i ê sòe-î iā kā i siⁿ chi̍t ê kiáⁿ ;  i chiū kā i hō-miâ kiò A-pí-bí-le̍k , 32 Iok-a-si ê kiáⁿ Ki-tiân nî-lāu hè-chōe ,  chiū sí ,  bâi-chòng tī A-pí-í-siā cho̍k Gô-hut-la̍h ,  tī i ê lāu-pē Iok-a-si ê bōng , 33 Ki-tiân sí liáu-āu Í-sek-lia̍t lâng oa̍t-tńg khì kiâⁿ-îm ,  tè chiah ê Pa-le̍k ,  ēng Pa-le̍k-pí-lī-thó͘ chòe in ê siōng-tè , 34 Í-sek-lia̍t lâng bô kì-liām Iâ-hô-hoa in ê Siōng-tè ,  chiū-sī kiù in thoat-lī sì-ûi ê tùi-te̍k ê chhiú ê ; 35 iā bô hó khoán-thāi Iâ-lō͘-pa-le̍k ,  chiū-sī Ki-tiân ê ke ,  chiàu i só͘ kiâⁿ tī Í-sek-lia̍t ê un-hūi , 
