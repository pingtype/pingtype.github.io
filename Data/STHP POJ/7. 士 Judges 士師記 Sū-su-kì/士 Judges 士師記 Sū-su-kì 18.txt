1 Hit-sî Í-sek-lia̍t tiong bô ông ;  hit-sî Tàn ê lâng ê chi-phài chhē tōe chòe-gia̍p thang khiā-khí ;  in-ūi kàu hit-ji̍t ,  tī Í-sek-lia̍t chi-phài-tiong ,  in iáu-bē tit-tio̍h gia̍p , 2 Tàn ê lâng tùi Só-la̍h kap Í-si̍t-tô ,  chhe pún-cho̍k ,  chèng peh-sìⁿ tiong ,  gō͘ ê ióng-sū ,  khì thau-khòaⁿ hit ê tōe lâi chhâ-khó ,  hoan-hù in kóng ,  Lín khì chhâ-khó hit ê tōe ;  in lâi kàu Í-hoat-liân soaⁿ ,  ji̍p Bí-ka ê chhù ,  chiū hioh tī-hia , 3 In kūn Bí-ka ê chhù ,  jīn-tio̍h hit ê siàu-liân Lī-bī lâng ê siaⁿ-im ,  chiū ji̍p-khì mn̄g i ,  Chī-chūi chhōa lí lâi chia? lí tī-chia chòe sím-mi̍h? lí tī-chia tit-tio̍h sím-mi̍h?4 I kóng ,  Bí-ka khoán-thāi góa án-ni ,  án-ni ;  i ū chhiàⁿ góa ,  góa chòe i ê chè-si , 5 In kā i kóng ,  Chhiáⁿ lí mn̄g Siōng-tè ,  hō͘ goán chai goán só͘ teh kiâⁿ ê lō͘ ,  heng-thong á-bô?6 Chè-si kā in kóng ,  Lín thang pêng-an khì ;  lín só͘ kiâⁿ ê lō͘ sī tī Iâ-hô-hoa ê bīn-chêng , 7 Gō͘-lâng chiū khí-sin ,  lâi kàu La̍h-ek ,  khòaⁿ-kìⁿ hia ê peh-sìⁿ ,  an-jiân khiā-khí ,  pêng-an ,  bô khòa-lū ,  chhin-chhiūⁿ Se-tùn lâng chi̍t-iūⁿ ;  tī-hia bô ū chiáng-koân ēng sím-mi̍h sū lâi kiáu-jiáu in ,  in lī-khui Se-tùn lâng hn̄g-hn̄g ,  bô kap pa̍t-lâng óng-lâi , 8 Gō͘-lâng tò-lâi kàu Só-la̍h Í-si̍t-tô in hiaⁿ-tī hia ;  hiaⁿ-tī mn̄g in kóng ,  Lín ū sím-mi̍h ōe?9 In ìn kóng ,  Khí-lâi ,  lán chiūⁿ-lâi khì kong-kek in ,  in-ūi goán í-keng khòaⁿ hit ê tōe ;  khòaⁿ ah ,  hit ê tōe chin-hó ;  lín siáⁿ-sū tiām-tiām? tio̍h lâi khì ji̍p ,  tit-tio̍h hit ê tōe chòe-gia̍p ,  m̄-thang iân-chhiân , 10 Lín kàu hia ,  beh khòaⁿ an-jiân khiā-khí ê peh-sìⁿ ,  só͘-chāi iā khui-khoah ;  Siōng-tè í-keng chiong hit só͘-chāi kau tī lín ê chhiú ;  tōe-chiūⁿ só͘ ū ê mi̍h ,  hit só͘-chāi bô khiàm chi̍t-hāng , 11 Tùi án-ni Tàn cho̍k ê la̍k-pah lâng ,  ta̍k-ê tòa kun-khì ,  tùi Só-la̍h kap Í-si̍t-tô chìn-chêng khì , 12 In chiūⁿ-khì chat-iâⁿ tī Iû-tāi ê Ki-lia̍t-iâ-lîm ;  só͘-í kiò chit só͘-chāi miâ Má-hap-lī-tàn ,  kàu kin-á-ji̍t ;  khòaⁿ ah ,  che sī tī Ki-lia̍t-iâ-lîm ê āu-bīn , 13 In tùi-hia khì Í-hoat-liân soaⁿ-tōe ,  kàu Bí-ka ê chhù , 14 Chiông-chêng thau-khòaⁿ La̍h-ek tōe ê gō͘-lâng ,  kā in ê hiaⁿ-tī kóng ,  Chiah ê chhù-lāi ū í-hut-tek ,  kap ke-lāi ngó͘-siōng ,  kap tiau-khek ê siōng ,  chù ê siōng ,  lín chai mah? Taⁿ lín tio̍h siūⁿ ,  khòaⁿ beh cháiⁿ-iūⁿ chòe , 15 In chiū oat-khì hia ,  kàu hit ê siàu-liân ê Lī-bī lâng ê chhù ,  chiū-sī Bí-ka ê chhù ,  mn̄g i pêng-an , 16 Tàn cho̍k hiah ê la̍k-pah lâng tòa kun-khì ,  lóng khiā tī mn̂g-kháu , 17 Thau-khòaⁿ tōe ê gō͘-lâng chiū ji̍p-khì ,  chiong tiau-khek ê siōng ,  í-hut-tek ,  ke-lāi ê siōng ,  kap chù ê siōng lóng the̍h-khì ;  chè-si kap tòa kun-khì ê la̍k-pah lâng saⁿ-kap khiā tī mn̂g-kháu , 18 Hí gō͘-lâng ji̍p Bí-ka ê chhù ,  the̍h tiau-khek ê ngó͘-siōng ,  í-hut-tek ,  ke-lāi ê ngó͘-siōng ,  kap chù ê siōng ,  chè-si chiū mn̄g in kóng ,  Lín chòe sím-mi̍h ah?19 In ìn kóng ,  Bo̍h-tit chòe-siaⁿ ,  ēng chhiú ng-chhùi ,  tè goán lâi khì ,  chòe goán ê pē ,  chòe goán ê chè-si ;  lí chòe chi̍t-lâng ê ke ê chè-si khah-hó ,  á-sī chòe Í-sek-lia̍t chi̍t chi-phài chi̍t-cho̍k ê chè-si khah-hó ah?20 Chè-si sim hoaⁿ-hí ,  chiū the̍h í-hut-tek ,  kap ke-lāi ê ngó͘-siōng ,  kap tiau-khek ê siōng ,  kiâⁿ tī peh-sìⁿ ê tiong-kan , 21 In chiū oa̍t-tńg-sin lī-khui hia ,  hō͘ gín-ná ,  cheng-siⁿ ,  hè-châi ,  chòe thâu-chêng , 22 Lī-khui Bí-ka ê chhù chám-jiân hn̄g ,  Bí-ka hiah ê chhù-piⁿ lóng chū-chi̍p ,  tui-kóaⁿ Tàn ê lâng ;  âu-kiò Tàn ê lâng , 23 Tàn ê lâng oa̍t-thâu khòaⁿ ,  mn̄g Bí-ka kóng ,  Lí chū-chi̍p hiah ê lâng lâi ,  sī sím-mi̍h tāi-chì ah?24 I kóng ,  Góa só͘ chng ê siōng-tè kap chè-si ,  lín lóng tòa-khì ,  góa iáu ū chhun sím-mi̍h? cháiⁿ-iūⁿ iáu mn̄g góa kóng ,  Lí sím-mi̍h tāi-chì ah?25 Tàn ê lâng kā i kóng ,  Lí m̄-thang hō͘ goán thiaⁿ-kìⁿ lí ê siaⁿ ,  kiaⁿ-liáu sò-sèng ê lâng lâi kāng lín ,  tì-kàu lí kap choân-ke lóng sit-lo̍h sìⁿ-miā , 26 Tàn ê lâng chòe in kiâⁿ ;  Bí-ka khòaⁿ-kìⁿ in pí i khah-kiông ,  chiū oa̍t-tńg-sin tò-khì i ê chhù , 27 In tòa Bí-ka só͘-chòe-ê ,  kap i só͘ ū ê chè-si ,  kàu La̍h-ek ,  khòaⁿ-kìⁿ an-jiân bô khòa-lū ê peh-sìⁿ ,  chiū ēng to thâi-sí in ,  koh pàng hé sio hit ê siâⁿ ; 28 iā bô lâng chín-kiù ,  in-ūi lī-khui Se-tùn chin hn̄g ,  in koh bô kap pa̍t-lâng óng-lâi ;  hit ê siâⁿ tī hit ê óa-kūn Pek-lī-ha̍p ê soaⁿ-kok , 29 Tàn ê lâng koh tī-hia khí siâⁿ lâi khiā-khí ;  chiàu in chó͘-kong Í-sek-lia̍t ê kiáⁿ Tàn ê miâ ,  kiò hit ê siâⁿ miâ Tàn ;  hit ê siâⁿ khí-thâu miâ-kiò La̍h-ek , 30 Tàn ê lâng chiū ūi ka-kī chhāi hit ê tiau-khek ê siōng ;  Mô͘-se ê sun ,  Kek-sūn ê kiáⁿ ,  Iok-ná-tan ,  kap i ê kiáⁿ-sun ,  chòe Tàn ê chi-phài ê chè-si ,  ti̍t-kàu hit tōe-hng ê lâng tú-tio̍h lia̍h ê ji̍t , 31 Siōng-tè ê chhù tī Sī-lô hiah ê ji̍t ,  Tàn ê lâng ūi ka-kī chhāi Bí-ka só͘ chòe tiau-khek ê siōng , 
