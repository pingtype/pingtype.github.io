1 Í-hoat-liân lâng chū-chi̍p kàu pak-hng ,  tùi Iâ-hut-tha kóng ,  Lí kè-khì kap A-bûn lâng kau-chiàn ,  siáⁿ-sū bô kiò goán kap lí khì ah? goán beh ēng hé sio lí kap lí ê chhù , 2 Iâ-hut-tha tùi in kóng ,  Góa kap góa ê peh-sìⁿ kap A-bûn lâng tōa kè-kàu ;  góa chio lín lâi ,  lín kéng-jiân bô kiù góa thoat-lī in ê chhiú ; 3 góa khòaⁿ-kìⁿ lín bô lâi kiù góa ,  góa chiū piàⁿ-miā chìn-chêng khì kong-kek A-bûn lâng ;  Iâ-hô-hoa chiong in kau tī góa ê chhiú ,  lín kin-á-ji̍t siáⁿ-sū lâi góa chia ,  beh kap góa kau-chiàn ah?4 Iâ-hut-tha chiū chū-chi̍p Ki-lia̍t ê chèng-lâng ,  kap Í-hoat-liân lâng kau-chiàn ;  Ki-lia̍t lâng phah-sí Í-hoat-liân lâng ,  in-ūi in kóng ,  Lín Ki-lia̍t lâng tī Í-hoat-liân Má-ná-se ê tiong-kan ,  sī Í-hoat-liân tô-cháu ê lâng , 5 Ki-lia̍t lâng tī Í-hoat-liân lâng ê thâu-chêng pé-siú Iok-tàn ê tō͘-kháu ;  Í-hoat-liân tô-cháu-ê nā kóng ,  Chhiáⁿ hō͘ goán kè-khì ,  Ki-lia̍t lâng chiū mn̄g i kóng ,  Lí sī Í-hoat-liân lâng á m̄-sī?6 I nā kóng ,  M̄-sī ,  chiū kā i kóng ,  Lí kóng Sī-pò͘-lia̍t ;  i kóng chòe Se-pò͘-lia̍t ,  in-ūi in ê im kóng bōe chiàⁿ ;  in chiū lia̍h i ,  thâi tī Iok-tàn ê tō͘-kháu ;  hit-sî Í-hoat-liân lâng siū-thâi-ê ,  sì-bān nn̄g-chheng lâng , 7 Iâ-hut-tha chòe Í-sek-lia̍t ê sū-su la̍k-nî ,  Ki-lia̍t lâng Iâ-hut-tha sí ,  bâi-chòng tī Ki-lia̍t ê chi̍t ê siâⁿ , 8 Iâ-hut-tha liáu-āu ,  ū Pek-lī-hêng lâng Í-pí-chàn chòe Í-sek-lia̍t ê sū-su ; 9 i ū saⁿ-cha̍p ê kiáⁿ ,  koh saⁿ-cha̍p ê cha-bó͘-kiáⁿ kè tī gōa-kháu ,  iā tùi gōa-kháu kā i ê kiáⁿ chhōa saⁿ-cha̍p ê sim-pū ;  i chòe Í-sek-lia̍t ê sū-su chhit-nî , 10 Í-pí-chàn sí ,  bâi-chòng tī Pek-lī-hêng , 11 I liáu-āu ,  ū Se-pò͘-lûn lâng Í-lûn chòe Í-sek-lia̍t ê sū-su ;  i chòe Í-sek-lia̍t ê sū-su cha̍p-nî , 12 Se-pò͘-lûn lâng Í-lûn sí ,  bâi-chòng tī Se-pò͘-lûn tōe ê A-ngá-lūn , 13 I liáu-āu ,  ū Pí-la̍h-tûn lâng ,  Hi-lia̍t ê kiáⁿ Ap-tùn ,  chòe Í-sek-lia̍t ê sū-su ; 14 i ū sì-cha̍p ê kiáⁿ ,  saⁿ-cha̍p ê sun ,  khiâ chhit-cha̍p chiah lû-á ;  i chòe Í-sek-lia̍t ê sū-su poeh-nî , 15 Pí-la̍h-tùn lâng Hi-lia̍t ê kiáⁿ Ap-tùn sí ,  bâi-chòng tī Í-hoat-liân tōe ê Pí-la̍h-tùn ,  tī A-má-le̍k lâng ê soaⁿ-tōe , 
