1 Chham-sun kàu Ka-sat ,  tī-hia khòaⁿ-kìⁿ chi̍t ê kī-lú ,  chiū chhin-kūn i , 2 Ū lâng kā Ka-sat lâng kóng ,  Chham-sun kàu chia ;  in chiū thàu-mî ûi i ,  tī siâⁿ-mn̂g tng-tán i ,  thong-mî chēng-chēng ,  kóng ,  Kàu thiⁿ-kng-chá lán chiū thang thâi i , 3 Chham-sun khùn kàu pòaⁿ-mî ;  tī pòaⁿ-mî khí-lâi ,  chiong siâⁿ-mn̂g ê mn̂g-sìⁿ ,  kap nn̄g ki mn̂g-khiā ,  kap mn̂g-kông ,  lóng thiah--khí-lâi ,  hē tī keng-thâu--nih ,  giâ kàu Hi-pek-lûn tùi-bīn ê soaⁿ-téng , 4 Āu-lâi Chham-sun tī So-lia̍t soaⁿ-kok loân-ài chi̍t ê cha-bó͘-lâng miâ kiò Tāi-lī-la̍h , 5 Hui-lī-sū lâng hiah ê siú-léng chiūⁿ-khì kìⁿ hit ê cha-bó͘-lâng ,  tùi i kóng ,  Lí tio̍h làu Chham-sun ,  khòaⁿ i ê tōa khùi-la̍t chāi-tī toh-lo̍h ,  goán cháiⁿ-iūⁿ chiah ōe iâⁿ i ,  thang pa̍k lâi khùn-khó͘ i ;  goán chiū ta̍k-lâng hō͘ lí chi̍t-chheng chi̍t-pah gûn , 6 Tāi-lī-la̍h kā Chham-sun kóng ,  Kiû lí kā góa kóng ,  lí ê tōa khùi-la̍t chāi-tī toh-lo̍h ,  tio̍h cháiⁿ-iūⁿ chiah ōe pa̍k lí ,  khùn-khó͘ lí , 7 Chham-sun ìn kóng ,  Lâng nā ēng chhit-tiâu iáu-bē ta ,  chhiⁿ ê tîn-á pa̍k góa ,  góa chiū loán-jio̍k chhin-chhiūⁿ pa̍t-lâng , 8 Tùi án-ni Hui-lī-sū lâng hiah ê siú-léng the̍h chhit-tiâu iáu-bē ta ,  chhiⁿ ê tîn-á lâi ,  kau hō͘ hū-jîn-lâng ,  i chiū ēng hit-ê lâi pa̍k i , 9 Hū-jîn-lâng í-keng ū bâi-ho̍k lâng tī i ê lāi-pâng ;  hū-jîn-lâng kóng ,  Chham-sun ah ,  Hui-lī-sū lâng lâi beh lia̍h lí ,  Chham-sun chiū chhoah-tn̄g tîn-á ,  chhin-chhiūⁿ chhoah-tn̄g keng-kè hé ê môa-si chi̍t-iūⁿ ;  án-ni i ê tōa khùi-la̍t lâng iū-goân m̄-chai , 10 Tāi-lī-la̍h kā Chham-sun kóng ,  Lí phiàn góa ,  tùi góa kóng pe̍h-chha̍t ;  taⁿ kiû lí kā góa kóng tio̍h cháiⁿ-iūⁿ chiah ōe pa̍k lí , 11 Chham-sun ìn kóng ,  Lâng nā ēng bē-bat ēng ê sin soh pa̍k góa ,  góa chiū loán-jio̍k chhin-chhiūⁿ pa̍t-lâng , 12 Tāi-lī-la̍h chiū ēng sin soh pa̍k i ,  tùi i kóng ,  Chham-sun ah ,  Hui-lī-sū lâng lâi beh lia̍h lí ,  Hit-sî bâi-ho̍k ê lâng bih tī lāi-pâng ;  Chham-sun chiū chhoah-tn̄g i chhiú-kut--nih ê soh ,  chhin-chhiūⁿ chhoah-tn̄g chi̍t tiâu sòaⁿ , 13 Tāi-lī-la̍h kā Chham-sun kóng ,  Lí kàu-taⁿ iáu phiàn góa ,  tùi góa kóng pe̍h-chha̍t ;  kiû lí kā góa kóng ,  tio̍h cháiⁿ-iūⁿ chiah ōe pa̍k lí ,  Chham-sun ìn kóng ,  Lí nā ēng chhit-kó͘ ê thâu-mn̂g kap hūi-sòaⁿ saⁿ-kap chit ,  chiū ōe , 14 Hū-jîn-lâng chiū ,  ēng teng tèng i ê thâu-mn̂g ,  kā i kóng ,  Chham-sun ah ,  Hui-lī-sū lâng lâi beh lia̍h lí ,  Chham-sun chiū chhíⁿ ,  chiong pò͘-ki ê teng kap hūi-sòaⁿ ,  chòe chi̍t-ē pu̍ih--chhut-lâi , 15 Tāi-lī-la̍h kā i kóng ,  Lí ê sim bô liân tī góa ;  cháiⁿ-iūⁿ kóng lí thiàⁿ góa? lí í-keng phiàn góa saⁿ-pái ,  bô kā góa kóng ,  lí ê khùi-la̍t chāi-tī toh-lo̍h , 16 Tāi-lī-la̍h ji̍t-ji̍t ēng ōe chhui i ,  pek i ,  tì-kàu i ê sim ut-būn ,  kàu beh sí , 17 chiū chiong i ê sim-tóe só͘-khǹg-ê lóng pò i ,  kā i kóng ,  Éng m̄-bat ū thì-thâu-to kàu góa ê thâu-khak ;  in-ūi góa tùi bú-thai chiū kui Siōng-tè chòe Ná-sè-jíⁿ lâng ;  nā kā góa thì--khí-lâi ,  góa ê khùi-la̍t chiū lī-khui góa ,  góa chiū loán-jio̍k chhin-chhiūⁿ pa̍t-lâng , 18 Tāi-lī-la̍h khòaⁿ-kìⁿ i chiong sim-tóe só͘-khǹg-ê lóng kā i kóng ,  chiū chhe lâng kiò Hui-lī-sū lâng ê siú-léng ,  kā in kóng ,  Chhiáⁿ lín chit-pái koh chiūⁿ-lâi ,  in-ūi i í-keng chiong sim-tóe só͘-khǹg-ê lóng kā góa kóng ,  Hui-lī-sū lâng ê siú-léng chiūⁿ-khì hū-jîn-lâng hia ,  hit ê gûn tòa tī chhiú--nih , 19 I chiū hō͘ Chham-sun khùn tī i ê kha-thâu-u ,  kiò chi̍t-lâng lâi thì i chhit-kó͘ ê thâu-mn̂g ;  tùi án-ni khùn-khó͘ i ,  i ê khùi-la̍t chiū lī-khui i , 20 I kóng ,  Chham-sun ah ,  Hui-lī-sū lâng lâi beh lia̍h lí ,  Chham-sun khùn chiū chhíⁿ ,  sim-lāi kóng ,  Góa beh chhin-chhiūⁿ chêng kúi-nā pái ka-kī kùn-khui ;  chóng-sī i m̄-chai Iâ-hô-hoa í-keng lī-khui i , 21 Hui-lī-sū lâng lia̍h i ,  iah i ê ba̍k-chiu ,  tòa i kàu Ka-sat ,  ēng tâng-liān pa̍k i ;  i chiū tī kaⁿ--nih oe-bō , 22 Nā-sī i ê thâu-mn̂g siū thì liáu-āu ,  koh chiām-chiām tn̂g--khí-lâi , 23 Hui-lī-sū lâng hiah ê siú-léng chū-chi̍p ,  beh hiàn tōa-chè hō͘ in ê siōng-tè Tāi-kún ,  iā beh iàn-lo̍k ;  in-ūi in kóng ,  Lán ê siōng-tè chiong lán ê tùi-te̍k Chham-sun kau tī lán ê chhiú lah , 24 Peh-sìⁿ khòaⁿ-kìⁿ Chham-sun ,  chiū o-ló in ê siōng-tè ,  kóng ,  Lán ê tùi-te̍k húi lán ê tōe ,  koh thâi-sí lán chōe-chōe lâng ê ,  taⁿ lán ê siōng-tè í-keng chiong i kau tī lán ê chhiú , 25 In iàn-lo̍k ê sî ,  chiū kóng ,  Kiò Chham-sun lâi ,  hō͘ lán lāng thit-thô ;  in chiū kiò Chham-sun chhut-kaⁿ ;  i chiū hō͘ in lāng thit-thô ;  in hō͘ i khiā tī nn̄g ki thiāu ê tiong-kan , 26 Chham-sun kā khan i ê chhiú ê gín-ná kóng ,  Chhiáⁿ lí hō͘ góa bong--tio̍h thuh-chhù ê thiāu ,  hō͘ góa òa in , 27 Hit-sî chhù-lāi lâm-lú móa-móa ;  Hui-lī-sū lâng ê chèng siú-léng iā lóng tī-hia ;  chhù-téng lâm-lú iok-lio̍k ū saⁿ-chheng lâng ,  khòaⁿ lâng teh lāng Chham-sun thit-thô , 28 Chham-sun kî-tó Iâ-hô-hoa kóng ,  Chú Iâ-hô-hoa ah ,  kiû Lí siàu-liām góa ,  Siōng-tè ah ,  kiû Lí sù góa chīn chit-pái ê khui-la̍t ,  hō͘ góa ūi góa nn̄g lúi ba̍k-chiu ,  tùi Hui-lī-sū lâng chòe chi̍t-ē pò-siû , 29 Chham-sun chiū lám thuh hit keng chhù ê nn̄g-ki tiong-thiāu ,  lâi òa i ,  chiàⁿ-chhiú lám chi̍t-ki ,  tò-chhiú lám chi̍t-ki , 30 Chham-sun kóng ,  Goān góa kap Hui-lī-sū lâng saⁿ-kap sí ,  Chiū chīn-la̍t khut-sin ;  chhù chiū tó ,  lâi teh tī hiah ê siú-léng ,  kap tī hí lāi-bīn ê chèng-lâng ,  Án-ni ,  Chham-sun sí ê sî só͘ hāi-sí-ê ,  pí oa̍h ê sî só͘ hāi-sí-ê koh khah-chōe , 31 Chham-sun ê hiaⁿ-tī ,  kap i ê lāu-pē choân-ke ,  lóng lo̍h-lâi siu-si̍p i ,  kng chiūⁿ-khì bâi-chòng tī Só-la̍h kap Í-si̍t-tô ê tiong-kan ,  tī i ê lāu-pē Má-lô-à ê bōng-tōe ,  Chham-sun chòe Í-sek-lia̍t ê sū-su jī-cha̍p nî , 
