1 Tng Í-sek-lia̍t bô ông ê sî ,  ū kià-kha tī Í-hoat-liân soaⁿ-tōe hit-pêng ê chi̍t ê Lī-bī lâng ,  chhōa chi̍t ê Iû-tāi Pek-lī-hêng ê cha-bó͘-gín-ná chòe sòe-î ; 2 sòe-î kiâⁿ-îm pōe i ê tiōng-hu ,  lī-khui i tò--khì Iû-tāi Pek-lī-hêng ,  kàu lāu-pē ê ke ,  tòa hia sì-ge̍h-ji̍t , 3 I ê tiōng-hu khí-lâi ,  tòa chi̍t ê lô͘-po̍k nn̄g chiah lû khì jip i ,  beh ēng hó-ōe an-ùi i ,  chhōa i tò-lâi ;  i chiū chhōa i ji̍p lāu-pē ê chhù ;  hū-jîn-lâng ê lāu-pē khòaⁿ-kìⁿ ,  chiū hoan-gêng i , 4 I ê tiūⁿ-lâng ,  chiū-sī cha-bó͘-gín-ná ê lāu-pē ,  lâu i ;  i chiū kap i tòa saⁿ-ji̍t ;  in chiū saⁿ-kap lim-chia̍h ,  tiàm tī-hia , 5 Kàu tē-sì ji̍t ,  in thàu-chá khí-lâi ,  i beh khí-sin khì ;  cha-bó͘-gín-ná ê lāu-pē kā kiáⁿ-sài kóng ,  Chhiáⁿ lí chia̍h tām-po̍h piáⁿ chòe tiám-sim ,  āu-lâi chiah thang khí-sin kiâⁿ , 6 Nn̄g-lâng chiū chē--lo̍h-khì ,  saⁿ-kap lim-chia̍h ;  cha-bó͘-gín-ná ê lāu-pē tùi hit-lâng kóng ,  Chhiáⁿ lí hoaⁿ-hí koh tiàm chi̍t-mî ,  hō͘ lí ê sim khoài-lo̍k , 7 Hit-lâng khí-lâi beh khí-sin ,  i ê tiūⁿ-lâng kiông-kiông lâu i ;  i chiū koh hioh chi̍t-mî , 8 Kàu tē-gō͘ ji̍t ,  i thàu-chá khí-lâi beh khí-sin ;  cha-bó͘-gín-ná ê lāu-pē kā i kóng ,  Chhiáⁿ lí koh tiám-sim ,  thèng-hāu kàu ji̍t chhiâ-sai ;  in nn̄g lâng chiū saⁿ-kap chia̍h , 9 Hit-lâng kap i ê sòe-î kap lô͘-po̍k khí-lâi beh khí kiâⁿ ;  i ê tiūⁿ-lâng ,  chiū-sī cha-bó͘-gín-ná ê lāu-pē ,  kā i kóng ,  Khòaⁿ ah ,  ji̍t beh àm ,  chhiáⁿ lí koh hioh chi̍t-mî ,  ji̍t beh lo̍h lah ;  lí tio̍h hioh chia ,  hō͘ lí ê sim khoài-lo̍k ;  bîn-á-ji̍t thàu-chá khí-sin tò--khì lín tau , 10 Hit-lâng m̄-khéng koh hioh chi̍t-mî ,  chiū khí-lâi khí-sin ,  kàu Iâ-pò͘-su ê tùi-bīn ,  Iâ-pò͘-su chiū-sī Iâ-lō͘-sat-léng ;  nn̄g-chiah kòa-oaⁿ ê lû ,  í-ki̍p i ê sòe-î ,  kap i khì ; 11 kiâⁿ kūn Iâ-pò͘-su ê sî ,  ji̍t í-keng beh lo̍h ;  lô͘-po̍k kā chú-lâng kóng ,  Lâi ah ,  lán m̄-ta̍t-tio̍h oat-ji̍p Iâ-pò͘-su lâng chit ê siâⁿ ,  hioh-mî tī-hia , 12 Chú-lâng kóng ,  Lán bô beh oat-ji̍p gōa-pang lâng ê siâⁿ ,  chiū-sī bô sio̍k Í-sek-lia̍t lâng ê ;  khah-hó lán tio̍h kè-lâi Ki-pí-a ; 13 koh kā lô͘-po̍k kóng ,  Lâi ,  lán tio̍h khì chiah ê só͘-chāi ê chi̍t-ê ,  lâi hioh tī Ki-pí-a ,  á-sī La̍h-má , 14 In chiū chìn-chêng khì ;  chiong-kūn Piān-ngá-bín ê Ki-pí-a ,  ji̍t í-keng lo̍h , 15 In chiū oat-ji̍t-khì ,  beh hioh tī Ki-pí-a ;  chiū ji̍p-khì chē tī siâⁿ-lāi ê ke-lō͘ ;  in-ūi bô lâng chiap-la̍p in ji̍p chhù hioh-mî , 16 Ji̍t-àm ū chi̍t ê lāu-lâng tùi chhân--nih chòe-kang tò-lâi ,  I pún sī Í-hoat-liân soaⁿ-tōe ê lâng ,  kià-kha tī Ki-pí-a ;  chóng-sī hit só͘-chāi ê lâng sī Piān-ngá-bín lâng , 17 Lāu-lâng kia̍h-ba̍k khòaⁿ-kìⁿ lâng-kheh tī siâⁿ-lāi ê ke-lō͘ ,  chiū mn̄g i kóng ,  Lí tùi toh-lo̍h lâi? beh khì toh-lo̍h?18 I ìn kóng ,  Goán tùi Iû-tāi Pek-lī-hêng lâi ,  beh khì Í-hoat-liân soaⁿ-tōe hit-pêng ;  góa pún tī-hia ,  kè--khì Iû-tāi Pek-lī-hêng ;  taⁿ góa khì Iâ-hô-hoa ê chhù ;  tī-chia bô lâng chiap-la̍p góa ji̍p i ê chhù ; 19 chóng-sī góa ū chháu ū niû ,  thang hō͘ lû ,  iā ū piáⁿ ū chiú thang hō͘ pún-sin ,  kap lí ê lú-pī ,  kap tè lí ê lô͘-po̍k ê siàu-liân lâng ,  lóng bô khiàm chi̍t-hāng , 20 Lāu-lâng kóng ,  Goān lí pêng-an ;  lí só͘ khiàm-ēng-ê sī góa tāi ;  to̍k-to̍k lí m̄-thang tī ke-lō͘--nih kè-mî , 21 Tùi án-ni chhōa in kàu i ê chhù ,  chhī i ê lû ;  in chiū sóe-kha lim-chia̍h , 22 In ê sim tú teh khoài-lo̍k ê sî ,  siâⁿ-lāi hiah ê húi-lūi ûi-lûi i ê chhù ,  ti̍t-ti̍t phah-mn̂g ,  tùi chhù-chú lāu-lâng kóng ,  Lí chiong hit ê ji̍p lí ê chhù ê lâng tòa--chhut-lâi ,  goán beh kap i kau-ha̍p , 23 Hit ê chhù-chú chhut-lâi in hia ,  kā in kóng ,  Góa ê hiaⁿ-tī ah ,  m̄-thang ,  bo̍h-tit chòe chit ê pháiⁿ ;  chit-lâng kì-jiân ji̍p góa ê chhù ,  lín chiū bo̍h--tit chòe chit ê kiàn-siàu ê sū , 24 Góa ū cha-bó͘-kiáⁿ ,  iáu sī chāi-sek-lú ,  koh ū i ê sòe-î ;  góa chhōa i chhut-lâi ,  lín thang lêng-jio̍k i ,  chhut-chāi lín ê ì-sù khoán-thāi in ;  to̍k-to̍k tùi chit-lâng lín m̄-thang kiâⁿ chit ê kiàn-siàu sū , 25 Chóng-sī hiah ê lâng m̄-thiaⁿ i ê ōe ;  hit-lâng chiū chiong i ê sòe-î khan chhut-khì gōa-bīn kau in ;  in chiū kap i kau-ha̍p ,  thong-mî lêng-jio̍k i ;  kàu chá-khí thiⁿ beh kng ê sî ,  chiah pàng i khì , 26 Thiⁿ phú-kng ê sî ,  hū-jîn-lâng lâi kàu i ê chú-lâng só͘ hioh hit ê chhù mn̂g-kháu ,  chiū tó tī-hia ,  ti̍t-kàu thiⁿ-kng , 27 Thiⁿ-kng-chá i ê chú-lâng khí-lâi khui chhù ê mn̂g ,  chhut-khì beh khí-sin ,  khòaⁿ-kìⁿ hit ê hū-jîn-lâng ,  chiū-sī i ê sòe-î ,  tó tī chhù mn̂g-kháu ,  nn̄g ki chhiú khòa tī hō͘-tēng--nih ; 28 chiū kā hū-jîn-lâng kóng ,  Khí-lâi ,  lán beh khí-sin ;  chóng-sī i bô ìn ;  i chiū kā i hû tī lû ê téng-bīn ,  khí-sin khì i ê pún só͘-chāi , 29 Kàu i ê chhù ,  chiū ēng to chiong i ê sòe-î ê sin-si kap kut koah chòe cha̍p-jī tè ,  chhe lâng the̍h-khì thong Í-sek-lia̍t ê choân-kéng , 30 Kìⁿ-nā khòaⁿ-kìⁿ ê lâng lóng kóng ,  Tùi Í-sek-lia̍t lâng chhut Ai-ki̍p ê ji̍t ,  ti̍t-kàu kin-á-ji̍t ,  bē-bat án-ni kiâⁿ ,  iā bô khòaⁿ-kìⁿ ;  taⁿ lín tio̍h siūⁿ ,  tio̍h chham-siông ,  jiân-āu chiah kóng , 
