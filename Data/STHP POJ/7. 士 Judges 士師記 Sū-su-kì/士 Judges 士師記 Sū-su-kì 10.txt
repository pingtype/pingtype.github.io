1 A-pí-bí-le̍k liáu-āu ,  ū Í-sat-ka lâng ,  Tó-to ê sun ,  Phó͘-óa ê kiáⁿ ,  Tô-la̍h khí-lâi ,  chín-kiù Í-sek-lia̍t lâng ;  i tiàm tī Í-hoat-liân soaⁿ-tōe ê Sa-bi̍t ; 2 i chòe Í-sek-lia̍t ê sū-su jī-cha̍p-saⁿ nî ,  chiū sí ,  bâi-chòng tī Sa-bi̍t , 3 I liáu-āu ū Ki-lia̍t lâng Gâi-jíⁿ khí-lâi ,  chòe Í-sek-lia̍t ê sū-su jī-cha̍p-jī nî , 4 I ū saⁿ-cha̍p ê kiáⁿ ,  khiâ saⁿ-cha̍p chiah ê lû-á ,  in ū saⁿ-cha̍p chō siâⁿ ,  miâ kiò Hap-úi-te̍k-gâi-jíⁿ ,  kàu kin-á-ji̍t ;  lóng sī tī Ki-lia̍t tōe , 5 Gâi-jíⁿ sí ,  chiū bâi-chòng tī Ka-bûn , 6 Í-sek-lia̍t lâng koh kiâⁿ Iâ-hô-hoa só͘ khòaⁿ-chòe pháiⁿ ê sū ,  khì ho̍k-sāi chiah ê Pa-le̍k ,  kap A-su-tha-lio̍k ,  í-ki̍p A-lân ê siōng-tè ,  Se-tùn hiah ê siōng-tè ,  Mô͘-ap ê siōng-tè ,  A-bûn lâng ê siōng-tè ,  Hui-lī-sū lâng ê siōng-tè ;  khì-sak Iâ-hô-hoa bô ho̍k-sāi I , 7 Iâ-hô-hoa siū-khì Í-sek-lia̍t lâng ,  bōe in tī Hui-lī-sū lâng ê chhiú ,  kap A-bûn lâng ê chhiú , 8 In tùi hit-nî jiáu-loān ap-chè Í-sek-lia̍t lâng cha̍p-poeh nî ,  chiū-sī tī Iok-tàn hit-pêng ,  chèng Í-sek-lia̍t lâng khiā-khí tī A-mô͘-lī lâng ê tōe ,  chiū-sī tī Ki-lia̍t ê , 9 A-bûn lâng koh kè Iok-tàn hô ,  khì kong-kek Iû-tāi ,  Piān-ngá-bín ,  Í-hoat-liân cho̍k ;  Í-sek-lia̍t lâng chiū chīn-chāi khún-pek , 10 Í-sek-lia̍t lâng ai-kiû Iâ-hô-hoa ,  kóng ,  Goán tek-chōe Lí ,  in-ūi ū khì-sak goán ê Siōng-tè ,  khì ho̍k-sāi chiah ê Pa-le̍k , 11 Iâ-hô-hoa tùi Í-sek-lia̍t lâng kóng ,  Góa kiám bô kiù lín thoat-lī Ai-ki̍p lâng ,  A-mô͘-lī lâng ,  A-bûn lâng ,  kap Hui-lī-sū lâng mah?12 Se-tùn lâng ,  A-má-le̍k lâng ,  Má-hûn lâng ,  iā lóng ap-chè lín ;  lín ai-kiû Góa ,  Góa iā chín-kiù lín thoat-lī in ê chhiú ; 13 lín kéng-jiân pàng-sak Góa ,  ho̍k-sāi pa̍t ê siōng-tè ; 14 só͘-í Góa bô koh kiù lín ;  lín khì ai-kiû lín só͘ kéng ê siōng-tè ;  lín tú-tio̍h hoān-lān ê sî ,  thang hō͘ in kiù lín , 15 Í-sek-lia̍t lâng tùi Iâ-hô-hoa kóng ,  Goán hoān-chōe lah ,  chhut-chāi Lí ê ì-sù khoán-thāi goán ;  to̍k-to̍k kiû Lí kin-á-ji̍t kiù goán , 16 In chiū tùi in tiong-kan tû-khì gōa-pang ê siōng-tè ,  ho̍k-sāi Iâ-hô-hoa ;  Iâ-hô-hoa ê sim in-ūi Í-sek-lia̍t lâng ê kan-khó͘ chiū iu-būn , 17 Tng hit-sî A-bûn lâng chū-chi̍p ,  chat-iâⁿ tī Ki-lia̍t ;  Í-sek-lia̍t lâng iā chū-chi̍p ,  chat-iâⁿ tī Bí-su-pa , 18 Ki-lia̍t ê peh-sìⁿ kap chèng siú-léng ,  tāi-ke saⁿ-kap gī-lūn kóng ,  Chī-chūi ōe tāi-seng khì kong-kek A-bûn lâng? hit-lâng beh chòe Ki-lia̍t chèng peh-sìⁿ ê thâu-lâng , 
