1 Koh ū hiah-kú ,  kàu koah-be̍h ê sî ,  Chham-sun tòa chi̍t chiah soaⁿ-iûⁿ-á khì chhē i ê bó͘ ,  kóng ,  Góa beh ji̍p pâng chhē góa ê bó͘ ;  i ê tiūⁿ-lâng m̄-chún i ji̍p , 2 Tiūⁿ-lâng kóng ,  Góa àn-sǹg lí si̍t-chāi oàn-hūn i ,  in-ūi án-ni góa chiong i hō͘ lí ê pôe-phōaⁿ ;  i ê sió-bē kiám-m̄-sī pí i khah-súi mah? Chhiáⁿ lí chhōa lâi thòe i , 3 Chham-sun kā in kóng ,  Chit-pái góa siong-hāi Hui-lī-sū lâng ,  in bô thang chek-chōe góa , 4 Chham-sun chiū khì lia̍h saⁿ-pah chiah hô͘-lî ,  koh tòa hé-pé ,  chiong hô͘-lî bé nn̄g-chiah nn̄g-chiah pa̍k saⁿ-liâm ,  chiong hé-pé pa̍k tī nn̄g-ki bé ê tiong-kan ; 5 hé-pé tiám-to̍h chiū pàng hô͘-lî ji̍p Hui-lī-sū lâng iáu-bē siu-koah ê gō͘-kak ,  sio i kui-khún--ê ,  kap i bē-koah ê gō͘-kak ,  í-ki̍p kaⁿ-ná-hn̂g ,  lóng sio-khì , 6 Hui-lī-sū lâng kóng ,  Chit ê sū chī-chūi chòe ê ah? In kóng ,  Sī Têng-ná lâng ê kiáⁿ-sài Chham-sun ;  in-ūi i ê tiūⁿ-lâng chiong i ê bó͘ hō͘ i ê pôe-phōaⁿ ,  Hui-lī-sū lâng chiū chiūⁿ-khì ,  ēng hé sio hū-jîn-lâng kap i ê lāu-pē , 7 Chham-sun tùi Hui-lī-sū lâng kóng ,  Lín kì-jiân kiâⁿ án-ni ,  góa beh tùi lín pò-siû ,  chiah beh soah , 8 Chham-sun chiū tōa-tōa phah-sí in ,  sin-si saⁿ-tha̍h ;  chiū lo̍h-khì tiàm tī Í-thán ê chio̍h-thâu-khang , 9 Hui-lī-sū lâng chiūⁿ-khì chat-iâⁿ tī Iû-tāi ,  hun-sòaⁿ tī Lī-hi , 10 Iû-tāi lâng kóng ,  Lín siáⁿ-sū chiūⁿ-lâi kong-kek goán ah? In kóng ,  Goán chiūⁿ-lâi sī beh khún-pa̍k Chham-sun ;  i khoán-thāi goán cháiⁿ-iūⁿ ,  goán iā beh án-ni khoán-thāi i , 11 Tùi án-ni Iû-tāi saⁿ-chheng lâng kàu Í-thán ê chio̍h-thâu-khang ,  tùi Chham-sun kóng ,  Hui-lī-sū lâng koán-hat lán ,  lí m̄-chai mah? lí siáⁿ-sū chòe chit ê sū hō͘ goán ah? Ìn kóng ,  In cháiⁿ-iūⁿ khoán-thāi góa ,  góa iā án-ni khoán-thāi in , 12 Iû-tāi lâng kā i kóng ,  Goán lo̍h-lâi sī beh khún-pa̍k lí ,  chiong lí kau tī Hui-lī-sū lâng ê chhiú ,  Chham-sun kā in kóng ,  Lín tio̍h tùi góa chiù-chōa ,  lín pún-sin bô beh hāi góa , 13 In tùi i kóng ,  Bô ,  chí-ū beh khún-pa̍k lí kau tī in ê chhiú ,  goán tek-khak bô hāi-sí lí ,  Chiū ēng nn̄g tiâu sin ê soh khún-pa̍k i ,  tùi chio̍h-pôaⁿ tòa i chiūⁿ-khì , 14 Chham-sun kàu Lī-hi ,  Hui-lī-sū lâng tú-tio̍h chiū hoah ,  Iâ-hô-hoa ê Sîn tōa-tōa lîm-kàu i ,  i chhiú--nih ê soh chiū chhin-chhiūⁿ kè-hé sio ê môa ,  só͘ pa̍k i ê soh chiū tùi i ê chhiú lak--lo̍h-khì , 15 I khòaⁿ-kìⁿ lû chi̍t ki sin ê chhùi-phóe-kut ,  chiū chhun-chhiú khioh i ,  ēng lâi phah-sí chi̍t-chheng lâng , 16 Chham-sun kóng , 	Góa ēng lû ê chhùi-phóe-kut ,  phah-sí lâng chi̍t-tui chi̍t-tui , 	Góa ēng lû ê chhùi-phóe-kut phah-sí chi̍t-chheng lâng , 17 Kóng soah ,  chiū chiong chhiú--nih ê chhùi-phóe-kut hiat-ka̍k ;  hit só͘-chāi chiū kiò La̍h-boa̍t-lī-hi , 18 Chham-sun chhùi-ta kàu-ke̍k ,  chiū kiû-kiò Iâ-hô-hoa kóng ,  Lí kì-jiân ēng Lí ê lô͘-po̍k ê chhiú kiâⁿ chiah-tōa ê chín-kiù ,  chóng-bô góa taⁿ tio̍h chhùi-ta lâi sí ,  hām-lo̍h tī bô siū kat-lé ê lâng ê chhiú mah?19 Siōng-tè chiū hō͘ Lī-hi lap-u ê só͘-chāi li̍h-khui ,  ū chúi tùi-hia chhèng--chhut lâi ,  Chham-sun lim-liáu cheng-sîn ho̍k-tò ,  koh oa̍h-tāng ;  tùi án-ni hō hit ê chúi-chôaⁿ kiò Ún-hap-ko-lī ;  hit ê chúi-chôaⁿ kàu kin-á-ji̍t iáu tī Lī-hi , 20 Tng Hui-lī-sū lâng ê sî ,  Chham-sun chòe Í-sek-lia̍t ê sū-su jī-cha̍p nî , 
