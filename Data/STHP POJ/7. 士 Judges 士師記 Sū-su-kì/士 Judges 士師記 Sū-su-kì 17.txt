1 Í-hoat-liân soaⁿ-tōe ū chi̍t ê lâng ,  miâ-kiò Bí-ka ; 2 i kā lāu-bú kóng ,  Lí hit chi̍t-chheng chi̍t-pah gûn hō͘ lâng the̍h-khì ,  lí in-ūi án-ni chiù-chó͘ ,  koh kóng hō͘ góa thiaⁿ ,  khòaⁿ ah ,  chit ê gûn tī góa chia ;  sī góa the̍h--khì ,  I ê lāu-bú kóng ,  Goān Iâ-hô-hoa sù-hok góa ê kiáⁿ , 3 I chiū chiong chheng-it gûn hêng i ê lāu-bú ;  i ê lāu-bú kóng ,  Góa í-keng tùi góa ê chhiú ēng chit ê gûn ,  ūi góa ê kiáⁿ ,  hiàn hō͘ Iâ-hô-hoa ,  thang tiau-khek chi̍t sian siōng ,  chù chi̍t sian siōng ;  taⁿ góa iû-goân koh kau lí , 4 Bí-ka chiong gûn hêng i ê lāu-bú ;  i ê lāu-bú ēng nn̄g-pah gûn hō͘ chù-chō ê lâng ,  i chiū ēng hit-ê chòe tiau-khek ê ngó͘-siōng ,  chù ê ngó͘-siōng ;  hē i tī Bí-ka ê chhù , 5 Chit ê Bí-ka ū siōng-tè ê chhù ,  koh chè-chō í-hut-tek ,  kap ke-lāi hiah ê ngó͘-siōng ,  kiâⁿ siat-li̍p ê lé ,  hun-piat i chi̍t ê kiáⁿ chòe i ê chè-si , 6 Hit-sî Í-sek-lia̍t tiong bô ông ;  ta̍k-lâng chiàu i só͘ khòaⁿ-chòe tio̍h--ê lâi kiâⁿ , 7 Iû-tāi Pek-lī-hêng ū chi̍t ê siàu-liân lâng ,  sio̍k Iû-tāi cho̍k ê Lī-bī lâng ,  i kià-kha tī-hia , 8 Chit-lâng lī-khui Iû-tāi Pek-lī-hêng siâⁿ ,  beh chhē chi̍t-ê thang khiā-khí ê só͘-chāi ;  kiâⁿ-lō͘ ê sî ,  kàu Í-hoat-liân ê soaⁿ-tōe ,  Bí-ka ê chhù , 9 Bí-ka mn̄g i kóng ,  Lí tùi toh-lo̍h lâi? I ìn kóng ,  Góa sī Iû-tāi Pek-lī-hêng ê Lī-bī lâng ,  beh chhē chi̍t-ê thang khiā-khí ê só͘-chāi , 10 Bí-ka kā i kóng ,  Lí lâi kap góa tòa ,  chòe góa ê lāu-pē ,  chòe góa ê chè-si ;  góa ta̍k-nî hō͘ lí cha̍p ê gûn-á ,  chi̍t-hù i-chiûⁿ ,  kap lí ê ji̍t-si̍t ,  Lī-bī lâng chiū ji̍t-khì , 11 Lī-bī lâng kam-goān kap hit-lâng saⁿ-kap tòa ,  Bí-ka khòaⁿ chit ê siàu-liân lâng chhin-chhiūⁿ ka-kī ê kiáⁿ , 12 Bí-ka kā Lī-bī lâng kiâⁿ siat-li̍p ê lé ;  siàu-liân lâng chiū chòe i ê chè-si ,  lâi tòa tī i ê chhù , 13 Bí-ka kóng ,  Taⁿ góa chai Iâ-hô-hoa beh hó khoán-thāi góa ,  in-ūi góa ū chi̍t ê Lī-bī lâng chòe chè-si , 
