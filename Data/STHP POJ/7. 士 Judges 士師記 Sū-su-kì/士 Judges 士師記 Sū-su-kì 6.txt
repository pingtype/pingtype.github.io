1 Í-sek-lia̍t lâng koh kiâⁿ Iâ-hô-hoa só͘ khòaⁿ-chòe pháiⁿ ê sū ,  Iâ-hô-hoa chiū kau in tī Bí-tiân ê chhiú ,  le̍k-kè chhit-nî , 2 Bí-tiân ê chhiú ap-chè Í-sek-lia̍t lâng ;  Í-sek-lia̍t lâng ūi-tio̍h Bí-tiân lâng ê iân-kò͘ ,  chiū ūi ka-kī tī soaⁿ--nih khui hia̍t kap tōng ,  kap hiám-iàu ê só͘-chāi , 3 Í-sek-lia̍t lâng iā-chéng liáu-āu ,  Bí-tiân lâng ,  A-má-le̍k lâng ,  kap tang-hng ê lâng ,  lóng chiūⁿ-lâi kong-kek in ; 4 Chat-iâⁿ tī in ê tùi-bīn ,  phah-pháiⁿ hit só͘-chāi ê thó͘-sán ,  kàu Ka-sat ,  bô lâu chia̍h-mi̍h hō͘ Í-sek-lia̍t lâng ,  iûⁿ kap gû kap lû iā bô , 5 In-ūi in tòa cheng-siⁿ kap pò͘-pîⁿ chiūⁿ-lâi ,  chhin-chhiūⁿ chháu-meh hiah-chōe lâi ,  lâng kap lo̍k-tô sǹg-bōe-liáu ;  in ji̍p chit ê tōe-hng beh phah-pháiⁿ i , 6 Í-sek-lia̍t lâng in-ūi Bí-tiân lâng ê iân-kò͘ ,  khùn-khó͘ kàu-ke̍k ;  Í-sek-lia̍t lâng chiū kiû-kiò Iâ-hô-hoa , 7 Í-sek-lia̍t lâng in-ūi Bí-tiân lâng ê iân-kò͘ kiû-kiò Iâ-hô-hoa ê sî , 8 Iâ-hô-hoa chiū chhe sian-ti kàu Í-sek-lia̍t lâng hia ,  tùi in kóng ,  Iâ-hô-hoa Í-sek-lia̍t ê Siōng-tè án-ni kóng ,  Góa bat chhōa lín tùi Ai-ki̍p chiūⁿ-lâi ,  tùi chòe lô͘-châi ê ke chhut-lâi ; 9 Góa iā kiù lín thoat-lī Ai-ki̍p lâng ê chhiú ,  iā thoat-lī it-chhè ap-chè lín ê lâng ê chhiú ,  tùi lín ê bīn-chêng kóaⁿ in chhut ,  ēng in ê tōe hō͘ lín ; 10 Góa iā tùi lín kóng ,  Góa sī Iâ-hô-hoa lín ê Siōng-tè ,  lín khiā-khí A-mō͘-lī lâng ê tōe ,  m̄-thang kiaⁿ in ê siōng-tè ;  chóng-sī lín m̄-thiaⁿ Góa ê ōe , 11 Iâ-hô-hoa ê sù-chiá kàu Gô-hut-la̍h ,  chē tī A-pí-í-siā cho̍k ê lâng Iok-a-si ê siōng-chhiū-kha ;  Iok-a-si ê kiáⁿ Ki-tiân tī chiú-khut hia teh phah-be̍h ,  m̄-ài hō͘ Bí-tiân lâng khòaⁿ-kìⁿ , 12 Iâ-hô-hoa ê sù-chiá tùi Ki-tiân hián-hiān ,  tùi i kóng ,  Tōa khùi-la̍t ê ióng-sū ah ,  Iâ-hô-hoa kap lí tī-teh , 13 Ki-tiân tùi i kóng ,  Góa ê chú ah ,  nā Iâ-hô-hoa kap goán tī-teh ,  goán cháiⁿ-iūⁿ tú-tio̍h che it-chhè ê sū ah? goán ê lia̍t-chó͘ só͘ kā goán kóng Iâ-hô-hoa hiah ê kî-sū tī tah-lo̍h ah? in kóng ,  I kiám bô chhōa goán tùi Ai-ki̍p chiūⁿ-lâi mah? Taⁿ Iâ-hô-hoa pàng-sak goán ,  chiong goán kau tī Bí-tiân lâng ê chhiú , 14 Iâ-hô-hoa khòaⁿ Ki-tiân ,  kā i kóng ,  Tio̍h ēng lí chit ê la̍t khì ,  lâi kiù Í-sek-lia̍t chhut Bí-tiân lâng ê chhiú ;  Góa kiám bô chhe lí mah?15 Ki-tiân kā I kóng ,  Chú ah ,  góa beh ēng sím-mi̍h kiù Í-sek-lia̍t? khòaⁿ ah ,  góa ê ke sī Má-ná-se tiong tē-it sòng-hiong ê ,  tī góa lāu-pē ê ke góa sī tē-it sòe ê , 16 Iâ-hô-hoa tùi i kóng ,  Góa beh kap lí tī-teh ,  lí beh phah Bí-tiân lâng ,  chhin-chhiūⁿ phah chi̍t-lâng chi̍t-iūⁿ , 17 I kā I kóng ,  Góa nā tī Lí ê bīn-chêng tit-tio̍h un-tián ,  kiû Lí hō͘ góa chi̍t ê tiāu-thâu thang chai kap góa kóng-ê chiū-sī Lí , 18 Chhiáⁿ Lí m̄-thang lī-khui chia ,  thèng-hāu góa koh lâi lí chia ,  tòa góa ê lé-mi̍h hē tī Lí ê bīn-chêng ,  I kóng ,  Góa beh thèng-hāu lí koh lâi , 19 Ki-tiân khì pī-pān chi̍t chiah soaⁿ-iûⁿ-á ,  ēng chi̍t i-hoat ê mī-hún chòe bô-kàⁿ-piáⁿ ;  bah hē tī kheng--nih ,  thng tóe tī ô͘--nih ,  tòa kàu siōng-chhiū-kha ,  hiàn hō͘ I , 20 Siōng-tè ê sù-chiá hoan-hù i kóng ,  Bah kap bô-kàⁿ-piáⁿ hē tī chit ê chio̍h-pôaⁿ-téng ,  thng tò--chhut-lâi ;  i chiàu án-ni kiâⁿ , 21 Iâ-hô-hoa ê sù-chiá chhun-chhut chhiú--nih só͘ kia̍h ê koáiⁿ-á-bé ,  lâi tuh-tio̍h bah kap bô-kàⁿ-piáⁿ ;  chiū ū hé tùi chio̍h-pôaⁿ chhut-lâi ,  it-chīn sio bah kap bô-kàⁿ-piáⁿ ;  Iâ-hô-hoa ê sù-chiá chiū khì ,  bô koh khòaⁿ-kìⁿ , 22 Ki-tiân khòaⁿ-chhut I sī Iâ-hô-hoa ê sù-chiá ;  Ki-tiân chiū kóng ,  Hāiⁿ ah! Chú Iâ-hô-hoa ah ,  in-ūi góa tng-bīn khòaⁿ-kìⁿ Iâ-hô-hoa ê sù-chiá , 23 Iâ-hô-hoa tùi i kóng ,  An lí ê sim ,  m̄-bián kiaⁿ ;  lí bōe tì-kàu sí , 24 Ki-tiân chiū tī-hia kā Iâ-hô-hoa khí chi̍t chō tôaⁿ ,  hō miâ kiò Iâ-hô-hoa-sa-liông ;  chit ê tôaⁿ tī A-pí-í-siā cho̍k ê Gô-hut-la̍h ,  kàu kin-á-ji̍t iáu tī-teh , 25 Hit-mî Iâ-hô-hoa hoan-hù Ki-tiân kóng ,  Lí khan lí lāu-pē ê gû-á lâi ,  chiū-sī chhit-nî ê tē-jī chiah gû ,  iā tio̍h thiah-húi lí lāu-pē só͘-ū Pa-le̍k ê tôaⁿ ,  chhò tôaⁿ-piⁿ ê A-sià-la̍h ; 26 tī chit ê soaⁿ-chē ,  chiàu ha̍p-gî ê hoat ,  ūi Iâ-hô-hoa lí Siōng-tè khí chi̍t chō tôaⁿ ,  ēng tē-jī chiah gû hiàn-chòe sio-chè ,  ēng lí só͘ beh chhò ê A-sià-la̍h chòe-chhâ , 27 Ki-tiân chiū tùi i ê lô͘-po̍k tiong chhōa cha̍p-lâng ,  chiàu Iâ-hô-hoa hoan-hù i khì kiâⁿ ;  i in-ūi kiaⁿ lāu-pē ê ke ,  kap siâⁿ-lāi ê lâng ,  ji̍t--sî m̄-káⁿ chòe chit ê sū ,  chiū tī mî--sî chòe i , 28 Siâⁿ-lāi ê lâng chheng-chá khí-lâi ,  khòaⁿ-kìⁿ Pa-le̍k ê tôaⁿ thiah-húi ,  tôaⁿ-piⁿ ê A-sià-la̍h chhò-lo̍h ,  tē-jī chiah gû hiàn tī só͘ khí ê tôaⁿ , 29 In saⁿ-kap kóng ,  Sím-mi̍h lâng chòe chit ê sū ah? In chhâ-mn̄g liáu-āu ,  chiū kóng ,  Che sī Iok-a-si ê kiáⁿ Ki-tiân chòe ê , 30 Siâⁿ-lāi ê lâng tùi Iok-a-si kóng ,  Lia̍h lí ê kiáⁿ chhut-lâi ,  thang hō͘ i sí ;  in-ūi i thiah-húi Pa-le̍k ê tôaⁿ ,  chhò tôaⁿ-piⁿ ê A-sià-la̍h , 31 Iok-a-si kā it-chhè khiā teh kong-kek i ê lâng kóng ,  Lín beh ūi Pa-le̍k cheng-piān mah? lín beh kiù i mah? Nā ū lâng ūi i cheng-piān ,  thàn chá-khí tio̍h hō͘ i sí ;  Pa-le̍k nā sī siōng-tè ,  chiah hō͘ i ūi ka-kī cheng-piān ,  in-ūi lâng thiah-húi i ê tôaⁿ , 32 Tùi hit-ji̍t kiò i ê miâ Iâ-lō͘-pa-le̍k ,  sī kóng ,  Pa-le̍k tio̍h kap i cheng-piān ,  in-ūi i húi-hoāi i ê tôaⁿ , 33 Hit-sî Bí-tiân lâng ,  A-má-le̍k lâng ,  kap tang-hng ê peh-sìⁿ ,  lóng chū-chi̍p kè-hô ,  tī Iâ-su-lia̍t ê soaⁿ-kok chat-iâⁿ , 34 Iâ-hô-hoa ê Sîn lîm-kàu Ki-tiân ;  i chiū pûn sàu-kak ;  A-pí-í-siā cho̍k lóng chū-chi̍p kun-tè i , 35 I chhe lâng piàn-kiâⁿ Má-ná-se ;  Má-ná-se lâng iā chū-chi̍p lâi tè i ;  koh chhe lâng khì kìⁿ A-siat lâng ,  Se-pò͘-lûn lâng ,  Ná-hut-tha-lī lâng ;  in iā lóng chiūⁿ-lâi kap in liân-ha̍p , 36 Ki-tiân tùi Siōng-tè kóng ,  Lí nā chiàu Lí só͘ kóng ê ,  beh ēng góa ê chhiú lâi kiù Í-sek-lia̍t , 37 góa chiū ēng kui-niá ê iûⁿ-mn̂g hē tī gō͘-kak-tiûⁿ ;  nā kan-ta iûⁿ-mn̂g ū lō͘-chúi ,  thô͘-kha lóng ta-ta ,  góa chiū chai Lí beh chiàu Lí só͘ kóng ê ,  ēng góa ê chhiú kiù Í-sek-lia̍t , 38 Chiū kó-jiân án-ni ;  keh-ji̍t Ki-tiân chá-chá khí-lâi ,  chūn iûⁿ-mn̂g ,  tùi iûⁿ-mn̂g ká-chhut lō͘-chúi chi̍t-óaⁿ móa-móa , 39 Ki-tiân koh tùi Siōng-tè kóng ,  Kiû Lí m̄-thang siū-khì góa ,  góa koh kóng chi̍t-pái nā-tiāⁿ ;  kiû Lí chún góa koh chi̍t-pái ēng iûⁿ-mn̂g chhì-khòaⁿ ,  taⁿ to̍k-to̍k hō͘ iûⁿ-mn̂g ta-ta ,  thô͘-kha lóng ū lō͘-chúi ; 40 chit-mî Siōng-tè iā án-ni kiâⁿ ,  to̍k-to̍k iûⁿ-mn̂g ta-ta ,  thô͘-kha lóng ū lō͘-chúi , 
