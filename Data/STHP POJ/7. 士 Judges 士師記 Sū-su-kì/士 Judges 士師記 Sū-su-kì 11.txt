1 Ki-lia̍t lâng Iâ-hut-tha sī chi̍t ê tōa koân-lêng ê ióng-sū ,  sī kī-lú ê kiáⁿ ;  Iâ-hut-tha sī Ki-lia̍t só͘ siⁿ ê , 2 Ki-lia̍t ê bó͘ iā kā i siⁿ kúi-nā ê kiáⁿ ;  i ê bó͘ só͘ siⁿ ê kiáⁿ í-keng tōa-hàn ,  chiū kek-tio̍k Iâ-hut-tha ,  kā i kóng ,  Lí m̄-thang tī goán lāu-pē ê ke sêng-chiap gia̍p ,  in-ūi lí sī pa̍t ê hū-jîn-lâng ê kiáⁿ , 3 Iâ-hut-tha chiū cháu ,  siám-pī i ê hiaⁿ-tī ,  khì tiàm tī Tô-pek ê tōe ;  ū húi-lūi chū-chi̍p tī Iâ-hut-tha hia ,  tè i chhut-ji̍p , 4 Kè ū hiah-kú ,  A-bûn lâng kap Í-sek-lia̍t kau-chiàn , 5 A-bûn lâng kap Í-sek-lia̍t kau-chiàn ê sî ,  Ki-lia̍t ê tiúⁿ-ló khì beh chio Iâ-hut-tha tùi Tô-pek ê tōe lâi ; 6 tùi Iâ-hut-tha kóng ,  Chhiáⁿ lí lâi chòe goán ê goân-sòe ,  goán chiū thang kap A-bûn lâng kau-chiàn , 7 Iâ-hut-tha ìn Ki-lia̍t ê tiúⁿ-ló kóng ,  Chêng lín kiám m̄-sī oàn-hūn góa ,  kóaⁿ góa chhut lāu-pē ê ke mah? taⁿ lín tú-tio̍h hoān-lān ,  siáⁿ-sū lâi góa chia ah?8 Ki-lia̍t ê tiúⁿ-ló ìn Iâ-hut-tha kóng ,  Goán taⁿ só͘-í kui-ǹg lí ,  sī ài lí kap goán khì ,  kap A-bûn lâng kau-chiàn ;  lí thang chòe goán ê thâu ,  lâi koán-hat Ki-lia̍t it-chhè khiā-khí ê peh-sìⁿ , 9 Iâ-hut-tha tùi Ki-lia̍t ê tiúⁿ-ló kóng ,  Lín chhōa góa tò--khì ,  kap A-bûn lâng kau-chiàn ,  Iâ-hô-hoa chiong in kau tī góa ê bīn-chêng ,  góa chin-chiàⁿ beh chòe lín ê thâu mah?10 Ki-lia̍t ê tiúⁿ-ló ìn Iâ-hut-tha kóng ,  Iâ-hô-hoa tī lán tiong-kan chòe kan-chèng ,  goán tek-khak chiàu lí ê ōe kiâⁿ , 11 Iâ-hut-tha chiū kap Ki-lia̍t ê tiúⁿ-ló tò--khì ;  peh-sìⁿ chiū li̍p i chòe-thâu ,  chòe goân-sòe ,  Iâ-hut-tha tī Bí-su-pa chiong ka-kī it-chhè ê ōe pâi-lia̍t tī Iâ-hô-hoa ê bīn-chêng , 12 Iâ-hut-tha chhe hiah ê sù-chiá khì kìⁿ A-bûn lâng ê ông kóng ,  Lí kap góa sím-mi̍h kan-sia̍p ,  kéng-jiân lâi góa chia kong-kek góa ê tōe ah?13 A-bûn lâng ê ông ìn Iâ-hut-tha ê sù-chiá kóng ,  In-ūi Í-sek-lia̍t lâng tùi Ai-ki̍p chiūⁿ-lâi ê sî ,  chiàm góa ê tōe ,  tùi A-lùn kàu Ngá-phok ,  ti̍t-kàu Iok-tàn ;  taⁿ lín tio̍h goān-goān chiong chiah ê tōe hêng góa , 14 Iâ-hut-tha koh chhe sù-chiá khì kìⁿ A-bûn lâng ê ông ,  kā i kóng , 15 Iâ-hut-tha án-ni kóng ,  Í-sek-lia̍t lâng pēng bô chiàm Mô͘-ap tōe ,  kap A-bûn lâng ê tōe , 16 Í-sek-lia̍t lâng tùi Ai-ki̍p chiūⁿ-lâi ,  keng-kè khòng-iá kàu Âng-hái ,  lâi kàu Ka-te-su ; 17 hit-sî Í-sek-lia̍t chiū chhe sù-chiá khì kìⁿ Í-tong ông kóng ,  Kiû lí chún goán keng-kè lí ê tōe ;  chóng-sī Í-tong ông m̄ thiaⁿ i ,  Koh chhe sù-chiá khì kìⁿ Mô͘-ap ông ,  i iā m̄-chún ;  Í-sek-lia̍t lâng chiū tiàm tī Ka-te-su , 18 In koh keng-kè khòng-iá ,  se̍h Í-tong tōe kap Mô͘-ap tōe ,  tùi Mô͘-ap tōe ê tang--sì kè-lâi ,  tī A-lùn hit-pêng chat-iâⁿ ;  iā bô ji̍p Mô͘-ap ê kéng-lāi ;  in-ūi A-lùn hô sī Mô͘-ap ê kau-kài , 19 Í-sek-lia̍t chhe lâng khì kìⁿ A-mô͘-lī ông Se-hông ,  chiū-sī Hi-si̍t-pún ê ông ,  Í-sek-lia̍t tùi i kóng ,  Kiû lí chún goán kè lí ê tōe ,  khì goán ka-kī ê só͘-chāi , 20 Chóng-sī Se-hông m̄-sìn Í-sek-lia̍t ,  m̄-hō͘ in keng-kè i ê kéng-kài ;  Se-hông chiū chū-chi̍p i ê chèng peh-sìⁿ ,  tī Ngá-cha̍p chat-iâⁿ ,  kap Í-sek-lia̍t lâng kau-chiàn , 21 Iâ-hô-hoa Í-sek-lia̍t ê Siōng-tè ,  ēng Se-hông kap i ê chèng peh-sìⁿ kau tī Í-sek-lia̍t lâng ê chhiú ,  in chiū phah in ;  tùi án-ni Í-sek-lia̍t chiū tit-tio̍h hit só͘-chāi khiā-khí ê A-mô͘-lī lâng choân-tōe , 22 In tit-tio̍h A-mô͘-lī lâng ê choân kéng-kài ,  tùi A-lùn kàu Ngá-phok ,  tùi khòng-iá kàu Iok-tàn , 23 Iâ-hô-hoa Í-sek-lia̍t ê Siōng-tè tī I peh-sìⁿ Í-sek-lia̍t ê bīn-chêng ,  kóaⁿ-chhut A-mô͘-lī lâng ;  lí iā beh tit-tio̍h in ê tōe mah?24 Lí ê siōng-tè Ki-boa̍t só͘ siúⁿ-sù lí tit-tio̍h-ê ,  lí bô tit-tio̍h i lâi chòe-gia̍p mah? Iâ-hô-hoa goán ê Siōng-tè kìⁿ-nā tùi goán ê bīn-chêng só͘ kóaⁿ-chhut-ê ,  goán beh tit-tio̍h i , 25 Lí kiám iâⁿ-kè Mô͘-ap ông Se-phoat ê kiáⁿ Pa-le̍k mah? i kiám bat kap Í-sek-lia̍t lâng kè-kàu mah? kiám bat kap in kau-chiàn mah?26 Í-sek-lia̍t lâng tiàm tī Hi-si̍t-pún kap i ê hiuⁿ-siā ,  A-lô-jíⁿ kap i ê hiuⁿ-siā ,  kap A-lùn hô-piⁿ hiah ê siâⁿ ,  í-keng ū saⁿ-pah nî ,  lín tī hit-sî siáⁿ-sū bô chhú in tò-tńg ah?27 Góa bô tek-chōe lí ,  lí hoán-tńg kap góa kau-chiàn ,  si̍t-chāi bû-lí ;  goān sím-phòaⁿ ê Iâ-hô-hoa kin-á-ji̍t tī Í-sek-lia̍t kap A-bûn ê tiong-kan lâi phòaⁿ-toàn , 28 Chóng-sī A-bûn lâng ê ông m̄-khéng thiaⁿ Iâ-hut-tha chhe lâng tùi i kóng ê ōe , 29 Iâ-hô-hoa ê Sîn lîm-kàu Iâ-hut-tha ;  i chiū keng-kè Ki-lia̍t kap Má-ná-se ,  koh keng-kè kàu Ki-lia̍t ê Bí-su-pa ,  koh tùi Ki-lia̍t ê Bí-su-pa keng-kè kàu A-bûn lâng hia , 30 Iâ-hut-tha chiū tùi Iâ-hô-hoa hē-goān ,  kóng ,  Lí nā chiong A-bûn lâng kau tī góa ê chhiú , 31 góa tùi A-bûn lâng hia pêng-an tò-lâi ê sî ,  kìⁿ-nā tùi góa ê chhù ê mn̂g chhut-lâi ngiâ-chih góa-ê ,  beh kui tī Iâ-hô-hoa ,  góa beh hiàn i chòe sio-chè , 32 Tùi án-ni Iâ-hut-tha khì A-bûn lâng hia ,  kap in kau-chiàn ;  Iâ-hô-hoa chiong in kau tī i ê chhiú ; 33 i chiū phah in ,  tōa-tōa thâi-sí in ,  tùi A-lô-jíⁿ kàu Bí-le̍k ,  ti̍t-kàu A-pī-le̍k-ki-la̍h-bêng ,  kiōng jī-cha̍p ê siâⁿ ;  án-ni A-bûn lâng chiū khut-ho̍k tī Í-sek-lia̍t lâng , 34 Iâ-hut-tha tò-lâi Bí-su-pa kàu ka-kī ê chhù ,  hit-sî i ê cha-bó͘-kiáⁿ kia̍h lin-long-kó͘ thiàu-bú chhut-lâi ngiâ-chih i ;  chit-ê sī i to̍k-siⁿ ê ,  í-gōa bô kiáⁿ ,  bô cha-bó͘-kiáⁿ , 35 Iâ-hut-tha khòaⁿ-kìⁿ i ,  chiū thiah-li̍h saⁿ kóng ,  Ai--ah ,  góa ê cha-bó͘-kiáⁿ ,  lí hō͘ góa chin-chhám ,  lí iā sī hō͘ góa chin tōa kan-lân ;  in-ūi góa í-keng tùi Iâ-hô-hoa khui-chhùi ,  bōe-ōe siu tò-tńg , 36 I ìn kóng ,  Góa ê pē ah ,  lí í-keng tùi Iâ-hô-hoa khui-chhùi ,  chiū tio̍h chiàu lí ê chhùi só͘ kóng-chhut-ê kiâⁿ tī góa ;  in-ūi Iâ-hô-hoa í-keng ūi-tio̍h lí pò-siû lí ê tùi-te̍k A-bûn lâng , 37 Koh tùi i ê lāu-pē kóng ,  Ū chit kiāⁿ sū kiû lí ún-chún ,  iông-ún góa nn̄g-ge̍h-ji̍t ,  hō͘ góa kap góa ê tâng-phòaⁿ khì soaⁿ--nih ,  thang thî-khàu góa chòe chāi-sek-lú , 38 I kóng ,  Lí khì ah ,  Chiū chhe i khì nn̄g-ge̍h-ji̍t ;  i kap tâng-phōaⁿ khì ,  tī soaⁿ--nih ūi-tio̍h i chòe chāi-sek-lú thî-khàu ; 39 nn̄g-ge̍h-ji̍t í-keng móa ,  i tò-lâi kàu lāu-pē hia ,  lāu-pē chiū chiàu i só͘ hē ê goān khoán-thāi i ;  i lóng bô chhin-kūn ta-po͘-lâng , 40 Āu-lâi Í-sek-lia̍t tiong ū chit ê lē ,  ta̍k-nî Í-sek-lia̍t chiah ê cha-bó͘-gín-ná khì tui-tō Ki-lia̍t lâng Iâ-hut-tha ê cha-bó͘-kiáⁿ ,  múi-nî sì ji̍t , 
