1 Tùi án-ni Í-sek-lia̍t chèng-lâng tùi Tàn kàu Pia̍t-sī-pa lóng chhut-lâi ,  kap tiàm tī Ki-lia̍t ê lâng ,  choân-hōe chū-chi̍p chhin-chhiūⁿ chi̍t-lâng ,  tī Bí-su-pa ,  kàu Iâ-hô-hoa ê bīn-chêng , 2 Peh-sìⁿ ê siú-léng kap Í-sek-lia̍t chèng chi-phài lóng ka-kī lâi khiā tī Siōng-tè peh-sìⁿ ê hōe-tiong ,  kia̍h-to ê pō͘-peng kiōng sì-cha̍p-bān , 3 (Piān-ngá-bín lâng lóng thiaⁿ-kìⁿ Í-sek-lia̍t lâng chiūⁿ-kàu Bí-su-pa , ) Í-sek-lia̍t lâng chiū kóng ,  Chit ê pháiⁿ-tāi ê chêng-iû tio̍h kā goán kóng-bêng , 4 Hit ê Lī-bī lâng ,  chiū-sī siū hái-sí ê hū-jîn-lâng ê tiōng-hu ,  ìn kóng ,  Góa kap góa ê sòe-î kàu Piān-ngá-bín ê Ki-pí-a hioh-mî , 5 Ki-pí-a lâng khí-lâi kong-ke̍k góa ,  mî-sî pau-ûi góa hioh ê chhù ,  siūⁿ beh hāi-sí góa ,  koh kiông-kan góa ê sòe-î ,  tì-kàu sí ; 6 góa chiū chiong góa ê sòe-î koah kui-tè ,  chhe lâng the̍h kàu Í-sek-lia̍t tit-tio̍h chòe-gia̍p ê choân-tōe ;  in-ūi in tī Í-sek-lia̍t tiong kiâⁿ îm-loān kap kiàn-siàu sū , 7 Lín lóng-chóng Í-sek-lia̍t lâng tio̍h táⁿ-sǹg gī-lūn , 8 Chèng peh-sìⁿ lóng khí-lâi chhin-chhiūⁿ chi̍t-lâng ,  kóng ,  Goán bô chi̍t-lâng beh khì i ê pò͘-pîⁿ ,  iā bô chi̍t-lâng beh tò--khì i ê chhù ; 9 goán tùi Ki-pí-a lâng beh án-ni kiâⁿ ;  chiàu só͘ thiu ê chhiam khì kong-kek i ; 10 goán beh tī Í-sek-lia̍t chèng chi-phài tiong ,  chi̍t-pah lâng chhú cha̍p-lâng ,  chi̍t-chheng chhú chi̍t-pah ,  chi̍t-bān chhú chi̍t-chheng ,  kā peh-sìⁿ ūn-niû ,  hō͘ in kàu Piān-ngá-bín ê Ki-pí-a ê sî ,  thang chiàu in tī Í-sek-lia̍t tiong só͘ kiâⁿ kiàn-siàu ê sū lâi kiâⁿ tī in , 11 Tùi án-ni Í-sek-lia̍t chèng-lâng chū-chi̍p kong-kek hit ê siâⁿ ,  tāi-ke liân-ha̍p chhin-chhiūⁿ chi̍t-lâng , 12 Í-sek-lia̍t chiah ê chi-phài chhe lâng piàn-piàn kā Piān-ngá-bín ê chi-phài kóng ,  Lín tiong-kan só͘ kiâⁿ ê ,  sím-mi̍h pháiⁿ ah?13 Taⁿ lín tio̍h chiong hiah ê lâng ,  chiū-sī Ki-pí-a ê húi-lūi ,  kau-chhut ,  goán thang hō͘ in sí ,  tùi Í-sek-lia̍t tiong tû-khì hit ê pháiⁿ ,  Chóng-sī Piān-ngá-bín lâng m̄-khéng thiaⁿ in hiaⁿ-tī Í-sek-lia̍t lâng ê ōe , 14 Piān-ngá-bín lâng tùi in hiah ê siâⁿ chhut-lâi ,  chū-chi̍p kàu Ki-pí-a ,  beh kap Í-sek-lia̍t lâng kau-chiàn , 15 Hit-sî Piān-ngá-bín lâng ,  tùi ta̍k ê siâⁿ tiám-chhut kia̍h-to-ê ,  kiōng nn̄g-bān la̍k-chheng ,  lēng-gōa iáu ū Ki-pí-a lâng tiám-chhut chhit-pah cheng-liān ê peng , 16 Tī chèng peh-sìⁿ ê tiong-kan ū chhit-pah cheng-liān ê peng ,  koàn-liān ēng tò-chhiú-ê ,  ta̍k-ê ōe ēng soh hìⁿ chio̍h ,  chún-chún hun-hô bô chha , 17 Piān-ngá-bín lâng í-gōa ,  tiám-chhut Í-sek-lia̍t lâng kia̍h-to-ê ,  kiōng sì-cha̍p bān ,  lóng sī chiàn-sū , 18 Í-sek-lia̍t lâng chiū khí-lâi ,  kàu Pek-te̍k-lī ,  mn̄g Siōng-tè kóng ,  Goán tiong-kan chī-chūi tio̍h tāi-seng chiūⁿ khì ,  kap Piān-ngá-bín lâng kau-chiàn ah? Iâ-hô-hoa kóng ,  Iû-tāi tio̍h tāi-seng khì , 19 Í-sek-lia̍t thàu-chá khí-lâi ,  chat-iâⁿ kong-kek Ki-pí-a , 20 Í-sek-lia̍t lâng chiū chhut-lâi ,  beh kap Piān-ngá-bín lâng kau-chiàn ;  Í-sek-lia̍t lâng pâi-tīn tī Ki-pí-a beh kong-kek in , 21 Piān-ngá-bín lâng chiū tùi Ki-pí-a chhut-lâi ,  hit-ji̍t thâi-sí Í-sek-lia̍t lâng nn̄g-bān nn̄g-chheng ,  tó tī tōe--nih , 22 Í-sek-lia̍t lâng chiū ka-kī hùn-ióng ,  iû-goân tī thâu-chi̍t-ji̍t pâi-tīn ê só͘-chāi koh pâi-tīn , 23 (Í-sek-lia̍t lâng chiūⁿ-khì ,  tī Iâ-hô-hoa ê bīn-chêng thî-khàu kàu ê-hng ;  mn̄g Iâ-hô-hoa kóng ,  Goán tio̍h koh chiūⁿ-khì kap goán ê hiaⁿ-tī Piān-ngá-bín lâng kau-chiàn á m̄-bián? Iâ-hô-hoa kóng ,  Tio̍h chiūⁿ-khì kong-kek i , )24 Tē-jī ji̍t Í-sek-lia̍t lâng chiū chìn-chêng khì kong-kek Piān-ngá-bín lâng , 25 Piān-ngá-bín lâng iā tī tē-jī ji̍t tùi Ki-pí-a chhut-lâi ,  kong-kek in ;  koh thâi-sí Í-sek-lia̍t lâng chi̍t-bān poeh-chheng lâng ,  tó tī tōe--nih ,  lóng sī kia̍h-to-ê , 26 Í-sek-lia̍t lâng kap chèng peh-sìⁿ lóng chiūⁿ-khì kàu Pek-te̍k-lī ,  tī-hia chē tī Iâ-hô-hoa ê bīn-chêng thî-khàu ;  hit-ji̍t kìm-chia̍h kàu ji̍t-àm ,  koh tī Iâ-hô-hoa ê bīn-chêng hiàn sio-chè kap pêng-an-chè , 27 Hit-sî Siōng-tè ê iok-kūi tī-hia ,  A-lûn ê sun ,  Í-lī-a-sat ê kiáⁿ ,  Hui-nî-hap hit-sî khiā tī i ê bīn-chêng , 28 Í-sek-lia̍t lâng mn̄g Iâ-hô-hoa kóng ,  góa tio̍h chhut-khì kap góa ê hiaⁿ-tī Piān-ngá-bín lâng kau-chiàn mah? á-sī tio̍h soah ah? Iâ-hô-hoa kóng ,  Lí tio̍h chiūⁿ-khì ,  in-ūi bîn-á-ji̍t Góa beh chiong in kau tī lí ê chhiú , 29 Í-sek-lia̍t lâng chiū bâi-ho̍k peng tī Ki-pí-a ê sì-ûi , 30 Tē-saⁿ ji̍t Í-sek-lia̍t lâng koh chiūⁿ-khì kong-kek Piān-ngá-bín lâng ,  pâi-lia̍t tūi-ngó͘ tī Ki-pí-a ,  kap chêng nn̄g-pái chi̍t-iūⁿ , 31 Piān-ngá-bín lâng chiū chhut-khì tí-te̍k peh-sìⁿ ,  chiū siū ín-iú lī-khui siâⁿ ;  in chhin-chhiūⁿ chêng nn̄g-pái tī chhân--nih khí-chhiú thâi-sí Í-sek-lia̍t lâng iok-lio̍k saⁿ-cha̍p-ê ,  tī tōa-lō͘-téng ;  hiah ê tiâu lō͘ ,  chi̍t-tiâu thàng Pek-te̍k-lī  ,  chi̍t-tiâu thàng Ki-pí-a , 32 Piān-ngá-bín lâng kóng ,  In iû-goân thâi-su tī lán ê bīn-chêng ,  Í-sek-lia̍t lâng ,  kóng ,  Lán tio̍h tô-cháu ,  ín-iú in lī-khui siâⁿ kàu tōa-lō͘ , 33 Í-sek-lia̍t chèng-lâng lóng tùi i ê só͘-chāi khí-lâi ,  pâi-lia̍t tūi-ngó͘ tī Pa-le̍k-tha-má ;  Í-sek-lia̍t bâi-ho̍k ê peng tùi in ê só͘-chāi ,  chiū-sī Má-lī-ka-pa ,  chhiong--chhut-lâi , 34 Thong Í-sek-lia̍t ū chi̍t-bān cheng-liān ê peng ,  chìn-chêng lâi kong-kek Ki-pí-a ,  kau-chiàn ê sè-bīn chin béng-lia̍t ;  chóng-sī Piān-ngá-bín lâng m̄-chai chai-ē kàu lah , 35 Iâ-hô-hoa phah Piān-ngá-bín tī Í-sek-lia̍t ê bīn-chêng ;  hit-ji̍t Í-sek-lia̍t lâng thâi-sí Piān-ngá-bín nn̄g-bān gō͘-chheng chi̍t-pah lâng ,  lóng sī kia̍h-to-ê , 36 Piān-ngá-bín lâng chiah chai in ê siū-phah ;  in-ūi Í-sek-lia̍t lâng thè-niū Piān-ngá-bín lâng ,  sī ūi-tio̍h in óa-khò só͘ siat tī Ki-pí-a ê ho̍k-peng , 37 Bâi-ho̍k ê peng kín-kín chhoàn-ji̍p Ki-pí-a ;  bâi-ho̍k ê peng chìn-chêng ēng to thâi-sí thong-siâⁿ ê lâng , 38 Í-sek-lia̍t lâng kap ho̍k-peng ū tāi-seng iok chi̍t ê kì-hō ,  chiū-sī hō͘ hé-hun tùi siâⁿ-lāi chhèng--khí-lâi , 39 Í-sek-lia̍t lâng tng kau-chiàn ê sî oa̍t-tńg-sin ;  Piān-ngá-bín lâng khí-chhiú thâi-sí Í-sek-lia̍t lâng ,  iok-lio̍k saⁿ-cha̍p-ê ,  chiū kóng ,  In iû-goân chhin-chhiūⁿ chêng-pái thâi-su tī lán ê bīn-chêng , 40 Tng hé-iām chhin-chhiūⁿ ian-thiāu tùi siâⁿ-tiong chhèng--chiūⁿ-khì ê sî ,  Piān-ngá-bín lâng oa̍t-thâu khòaⁿ ,  khòaⁿ-kìⁿ thong-siâⁿ ê hé-hun tú-thiⁿ , 41 Í-sek-lia̍t lâng koh oa̍t-tńg-sin ;  Piān-ngá-bín lâng chiū chin gông-ngia̍h ,  in-ūi khòaⁿ-kìⁿ chai-ē kàu lah , 42 Só͘-í in tī Í-sek-lia̍t lâng ê bīn-chêng oa̍t-tńg-sin ǹg khòng-iá ê lō͘ tô-cháu ;  chóng-sī tui-jip in chin óa ,  tùi hiah ê siâⁿ chhut-lâi-ê in lóng thâi in tī hit tiong-kan , 43 In ûi-khùn Piān-ngá-bín lâng ,  tui-jip in ,  tī in hioh-kha ê só͘-chāi thún-ta̍h in ,  kàu Ki-pí-a ê tùi-bīn ,  ǹg ji̍t-chhut ê só͘-chāi , 44 Piān-ngá-bín lâng sí-ê ,  ū chi̍t-bān poeh-chheng ;  chiah-ê lóng sī ióng-sū ;  kî-û ê lâng oa̍t-tńg-sin cháu-khì khòng-iá ,  kàu Lîm-bûn ê chio̍h-pôaⁿ , 45 Í-sek-lia̍t lâng tī tōa-lō͘--nih siu-si̍p in gō͘-chheng lâng ,  chhin-chhiūⁿ khioh be̍h-seh chi̍t-iūⁿ ;  koh tui-jip in kàu Ki-tùn ,  thâi-sí in nn̄g-chheng lâng , 46 Hit-ji̍t Piān-ngá-bín lâng sí-ê ,  kiōng nn̄g-bān gō͘-chheng lâng ;  hiah-ê lóng sī kia̍h-to ê ióng-sū , 47 To̍k-to̍k la̍k-pah lâng oa̍t-tńg-sin cháu--khì khòng-iá ,  kàu Lîm-bûn ê chio̍h-pôaⁿ ,  chiū tiàm tī Lîm-bûn ê chio̍h-pôaⁿ sì-ge̍h-ji̍t , 48 Í-sek-lia̍t lâng koh oa̍t-tńg kong-kek Piān-ngá-bín lâng ,  ēng to phah-sí chiah ê siâⁿ-tiong ê lâng kap cheng-siⁿ ,  í-ki̍p it-chhè só͘ tú-tio̍h-ê ;  koh it-chhè só͘ kàu ê siâⁿ lóng ēng hé sio , 
