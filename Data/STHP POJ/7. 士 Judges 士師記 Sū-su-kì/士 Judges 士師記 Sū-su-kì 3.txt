1 Iâ-hô-hoa só͘ lâu chiah ê cho̍k ,  sī beh ēng i lâi chhì-giām Í-sek-lia̍t lâng ,  chiū-sī hiah-ê m̄-bat kìⁿ-kè Ka-lâm kau-chiàn ê sū ê ; 2 tiâu-tî beh hō͘ Í-sek-lia̍t āu-tāi ê lâng chai ,  lâi kà-sī in kau-chiàn ,  chiū-sī hiah-ê chêng só͘ bē bat keng-kè ê lâng , 3 Só͘ lâu--teh hiah ê cho̍k ,  chiū-sī Hui-lī-sū gō͘ ê siú-léng ,  kap it-chhè ê Ka-lâm lâng ,  Se-tùn lâng ,  kap khiā-khí Lī-pa-lùn soaⁿ ê Hi-bī lâng ,  tùi Pa-le̍k-hek-bûn soaⁿ ,  kàu Hap-má kháu ; 4 che chiū-sī beh ēng in lâi chhì-giām Í-sek-lia̍t lâng ,  khòaⁿ in khéng thiaⁿ-thàn Iâ-hô-hoa thok Mô͘-se só͘ bēng-lēng in lia̍t-chó͘ ê kài-bēng á-bô , 5 Tùi án-ni Í-sek-lia̍t lâng khiā-khí tī Ka-lâm lâng ,  Hek lâng ,  A-mô͘-lī lâng ,  Pí-lī-sé lâng ,  Hi-bī lâng ,  Iâ-pò͘-su lâng ê tiong-kan ;  chhōa in ê cha-bó͘-kiáⁿ chòe-bó͘ ;  iā ēng cha-bó͘-kiáⁿ kè in ê kiáⁿ , 6 sòa ho̍k-sāi in hiah ê siōng-tè , 7 Í-sek-lia̍t lâng kiâⁿ Iâ-hô-hoa só͘ khòaⁿ-chòe pháiⁿ ê sū ,  bōe-kì-tit Iâ-hô-hoa in ê Siōng-tè ,  khì ho̍k-sāi chiah ê Pa-le̍k kap A-su-tha-lio̍k , 8 Só͘-í Iâ-hô-hoa siū-khì Í-sek-lia̍t lâng ,  bōe in hō͘ Bí-só͘-pho-tāi-bí ông Kó͘-san-lī-sat-tiân ê chhiú ;  Í-sek-lia̍t lâng ho̍k-sāi Kó͘-san-lī-sat-tiân poeh nî , 9 Í-sek-lia̍t lâng kiû-kiò Iâ-hô-hoa ê sî ,  Iâ-hô-hoa chiū kā Í-sek-lia̍t lâng heng-khí chi̍t ê chín-kiù--ê kiù in ;  chiū-sī Ka-le̍k ê sió-tī Ki-la̍p-su ê kiáⁿ Gô-tô-liap , 10 Iâ-hô-hoa ê Sîn lîm-kàu i ,  i chiū chòe Í-sek-lia̍t ê sū-su ,  chhut-khì kau-chiàn ,  Iâ-hô-hoa chiong Bí-só͘-pho-tāi-bí ông Kó͘-san-lī-sat-tiân kau tī i ê chhiú ,  i chiū khah-iâⁿ Kó͘-san-lī-sat-tiân , 11 Tùi án-ni hit ê tōe-hng thài-pêng sì-cha̍p nî ,  Ki-la̍p-su ê kiáⁿ Gô-tô-liap sí , 12 Í-sek-lia̍t lâng koh kiâⁿ Iâ-hô-hoa só͘ khòaⁿ-chòe pháiⁿ ê sū ;  Iâ-hô-hoa chiū hō͘ Mô͘-ap ông I-ki-lûn kiông-sēng ,  kong-kek Í-sek-lia̍t lâng ;  in-ūi in kiâⁿ Iâ-hô-hoa só͘ khòaⁿ-chòe pháiⁿ-ê , 13 I-ki-lûn chū-chi̍p A-bûn lâng kap A-má-le̍k lâng óa i ,  khì phah Í-sek-lia̍t lâng ,  chiàm chó-chhiū ê siâⁿ , 14 Tùi án-ni Í-sek-lia̍t lâng ho̍k-sāi Mô͘-ap ông I-ki-lûn cha̍p-poeh nî , 15 Í-sek-lia̍t lâng kiû-kiò Iâ-hô-hoa ê sî ,  Iâ-hô-hoa chiū kā in heng-khí chi̍t ê chín-kiù--ê ;  chiū-sī Piān-ngá-bín lâng Ki-la̍h ê kiáⁿ Í-hut ;  i sī koàn-liān ēng tò-chhiú-ê ;  Í-sek-lia̍t lâng thok-tiōng i sàng lé-mi̍h hō͘ Mô͘-ap ông I-ki-lûn , 16 Í-hut ūi ka-kī phah chi̍t-ki siang-bīn lāi ê kiàm ,  tn̂g chi̍t-tiú ,  pa̍k tī chiàⁿ-thúi i-ho̍k ê lāi-bīn , 17 I ēng lé-mi̍h hiàn-hō͘ Mô͘-ap ông I-ki-lûn ;  I-ki-lûn sī chin pûi ê lâng , 18 Hiàn lé-mi̍h í-keng bêng-pe̍k ,  chiū chhe tòa lé-mi̍h ê lâng lóng khì , 19 I pún-sin tùi kūn Kiat-kah phah chio̍h-siōng ê só͘-chāi oat-tò-tńg lâi ,  kóng ,  Ông ah ,  góa ū pì-bi̍t ê sū beh kā lí kóng ;  ông kóng ,  Sok-chēng ;  khiā tī i sin-piⁿ ê lâng chiū lóng thè-chhut , 20 Í-hut chiū-kūn i ,  ông ka-kī chi̍t-ê chē tī liâng-léng ê lâu-téng ;  Í-hut kóng ,  Góa hōng Siōng-tè ê bēng-lēng ū tāi-chì lâi pò lí ;  ông chiū tùi chō-ūi khiā khí-lâi , 21 Í-hut chiū chhun tò-chhiú ,  tùi chiàⁿ-thúi pu̍ih-chhut kiàm ,  chhì-ji̍p ông ê pak-tó͘ ; 22 kiàm ê pìⁿ iā sòa ji̍p-khì ,  kiàm hō͘ iû kā-tiâu ,  in-ūi i bô tùi i ê pak-tó͘ pu̍ih kiàm chhut-lâi ;  chiū thàng-kè ka-chiah chhut-lâi , 23 Í-hut chiū chhut-khì kàu léng-lông ,  chiong hiah ê lâu-mn̂g koaiⁿ-só , 24 I chhut-khì liáu ,  ông ê lô͘-po̍k kàu ,  khòaⁿ-kìⁿ lâu-mn̂g koaiⁿ-só ,  chiū kóng ,  I tek-khak sī tī lâu-téng teh tāi-piān , 25 In thèng-hāu kàu gông-ngia̍h ,  khòaⁿ-kìⁿ i bô khui lâu-téng ê mn̂g ,  chiū kia̍h só-sî lâi khui ;  khòaⁿ ah ,  in ê chú-lâng í-keng sí ,  tó tī tōe--nih , 26 In iân-chhiân ê sî ,  Í-hut chiū tô-cháu ,  í-keng kè phah chio̍h-siōng ê tōe ,  siám cháu kàu Se-i-la̍h , 27 Í-keng kàu ,  chiū tī Í-hoat-liân soaⁿ-tōe pûn sàu-kak ;  Í-sek-lia̍t lâng chiū tè i tùi soaⁿ-tōe lo̍h--khì ,  i kiâⁿ tī thâu-chêng ; 28 tùi in kóng ,  Lín tè góa lâi ,  in-ūi Iâ-hô-hoa í-keng chiong lín ê tùi-te̍k Mô͘-ap lâng kau tī lín ê chhiú ,  In chiū tè i lo̍h--khì ,  pé-siú Mô͘-ap ê tùi-bīn ,  Iok-tàn hô ê tō͘-thâu ,  bô iông-ún chi̍t-lâng kè-khì ; 29 hit-sî thâi-sí Mô͘-ap lâng iok-lio̍k chi̍t-bān ,  lóng sī tōa-hàn ê ióng-sū ,  bô chi̍t-ê cháu-lī , 30 Tùi án-ni Mô͘-ap chiū khut-ho̍k tī Í-sek-lia̍t lâng ;  tōe-hng thài-pêng poeh-cha̍p nî , 31 Í-hut liáu-āu ,  ū A-ná ê kiáⁿ San-ka ,  i ēng kóaⁿ-gû ê thih-chhì phah-sí la̍k-pah ê Hui-lī-sū lâng ,  I iā kiù Í-sek-lia̍t lâng , 
