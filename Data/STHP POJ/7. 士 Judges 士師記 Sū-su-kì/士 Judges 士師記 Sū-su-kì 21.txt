1 Í-sek-lia̍t lâng tī Bí-su-pa bat chiù-chōa kóng ,  Goán tiong-kan bô chi̍t-lâng beh ēng cha-bó͘-kiáⁿ kè hō͘ Piān-ngá-bín lâng , 2 Peh-sìⁿ lâi kàu Pek-te̍k-lī ,  tī-hia chē tī Siōng-tè ê bīn-chêng ,  kàu ê-hng ,  chhut-siaⁿ tōa thî-khàu ;  kóng , 3 Iâ-hô-hoa Í-sek-lia̍t ê Siōng-tè ah ,  kin-á-ji̍t tī Í-sek-lia̍t tiong kiám chi̍t chi-phài ;  Í-sek-lia̍t tiong siáⁿ-sū ū chit ê sū ah?4 Keh-ji̍t thiⁿ-kng-chá peh-sìⁿ khí-lâi ,  tī-hia khí chi̍t chō tôaⁿ ,  hiàn sio-chè kap pêng-an-chè , 5 Í-sek-lia̍t lâng kóng ,  Tī Í-sek-lia̍t chèng chi-phài tiong ,  chī-chūi bô kap hōe-chiòng chiūⁿ-khì Iâ-hô-hoa hia? In-ūi in tōa chiù-chōa kóng ,  Kìⁿ-nā bô chiūⁿ Bí-su-pa kàu Iâ-hô-hoa ê bīn-chêng ê ,  tio̍h hō͘ i sí , 6 Í-sek-lia̍t lâng ūi-tio̍h in ê hiaⁿ-tī Piān-ngá-bín lâng thè-hóe ,  kóng ,  Kin-á-ji̍t Í-sek-lia̍t tiong choa̍t chi̍t chi-phài lah , 7 Lán í-keng kí Iâ-hô-hoa lâi chiù-chōa ,  bô beh ēng cha-bó͘-kiáⁿ kè in ,  taⁿ chiū in só͘ chhun ê lâng ,  lán beh tùi toh-lo̍h hō͘ in ū bó͘ ah?8 Koh kóng ,  Í-sek-lia̍t chiah ê chi-phài tiong ,  toh-lo̍h chi̍t-ê bô chiūⁿ Bí-su-pa kàu Iâ-hô-hoa hia? In chiū chhâ-chhut Ki-lia̍t-ngá-pí bô chi̍t-lâng kàu iâⁿ-lāi hōe-chiòng hia , 9 In-ūi tiám-sǹg peh-sìⁿ ê sî ,  hiah ê khiā-khí tī Ki-lia̍t-ngá-pí ê lâng ,  bô chi̍t-ê tī-hia , 10 Hōe-chiòng chiū chhe chi̍t-bān nn̄g-chheng tōa-la̍t ê ióng-sū ,  hoan-hù in kóng ,  Lín khì ēng to thâi-sí khiā-khí tī Ki-lia̍t-ngá-pí ê lâng ,  í-ki̍p hū-jîn-lâng gín-ná ; 11 lín só͘ tio̍h-kiâⁿ-ê chiū-sī án-ni ;  tio̍h chiong it-chhè ê ta-po͘ lâng ,  kap hiah ê bat kap ta-po͘ lâng tâng-pâng ê cha-bó͘-lâng it-chīn thâi-sí , 12 In tī Ki-lia̍t-ngá-pí lâng ê tiong-kan tú-tio̍h sì-pah ê bē kap ta-po͘-lâng tâng-pâng ê chāi-sek-lú ;  chiū tòa kàu Ka-lâm tōe Sī-lô ê kun-iâⁿ , 13 Choân-hōe chhe lâng kā Lîm-bûn chio̍h-pôaⁿ ê Piān-ngá-bín lâng kóng ,  ēng hô-pêng ê ōe pò in , 14 Hit-sî Piān-ngá-bín lâng tò-lâi ;  Í-sek-lia̍t lâng chiū chiong só͘ lâu hō͘ i oa̍h Ki-lia̍t-ngá-pí ê cha-bó͘-gín-ná kè hō͘ in ;  iáu-kú bô kàu-gia̍h , 15 Peh-sìⁿ ūi-tio̍h Piān-ngá-bín lâng chiū thè-hóe ;  in-ūi Iâ-hô-hoa hō͘ Í-sek-lia̍t chi-phài khih chi̍t-kak , 16 Hōe-tiong ê tióng-ló kóng ,  Piān-ngá-bín tiong ê hū-lú í-keng châu-bia̍t ;  taⁿ chiū in só͘ chhun ê lâng lán beh tùi toh-lo̍h hō͘ in ū bó͘ ah?17 Koh kóng ,  Piān-ngá-bín tô-cháu ê lâng iû-goân tio̍h ū gia̍p hō͘ in ,  bián-tit Í-sek-lia̍t tiong choa̍t chi̍t chi-phài , 18 Chóng-sī lán bōe-ōe chiong ka-kī ê cha-bó͘-gín-ná hō͘ in chòe bó͘ ;  in-ūi Í-sek-lia̍t lâng bat chiù-chōa kóng ,  Ēng cha-bó͘-kiáⁿ kè hō͘ Piān-ngá-bín lâng--ê ,  tio̍h siū chiù-chó͘ , 19 In koh kóng ,  Tī Lī-pho-ná ê lâm--sì ,  Pek-te̍k-lī ê pak--sì ,  chiū-sī tùi Pek-te̍k-lī khì Sī-kiàm tōa-lō͘ tang--sì ê Sī-lô ,  ta̍k-nî ū Iâ-hô-hoa ê choeh-kî , 20 Chiū hoan-hù Piān-ngá-bín lâng kóng ,  Lín tio̍h khì ,  bih tī phû-tô-hn̂g-tiong ; 21 nā khòaⁿ-kìⁿ Sī-lô ê cha-bó͘-gín-ná chhut-lâi thiàu-bú ,  lín tio̍h tùi phû-tô-hn̂g chhut-lâi ,  tī Sī-lô ê lú-chú-tiong ta̍k-lâng chhiúⁿ chi̍t-ê chòe bó͘ ,  tò--khì Piān-ngá-bín tōe , 22 In ê hū-heng nā lâi tùi goán kò-sò͘ ,  goán beh tùi in kóng ,  Chhiáⁿ lín tòa-tio̍h goán ,  lâi un-tián in ;  in-ūi chêng kau-chiàn ê sî ,  bô lâu cha-bó͘-gín-ná hō͘ in ta̍k-lâng chòe-bó͘ ;  taⁿ iā m̄-sī lín hō͘ in ;  nā sī ,  lín chiū ū chōe , 23 Piān-ngá-bín lâng chiū chiàu án-ni kiâⁿ ,  chiàu in ê lâng-gia̍h tùi thiàu-bú ê cha-bó͘-gín-ná tiong só͘-lia̍h-ê chhōa in chòe-bó͘ ,  chiū tò--khì in pún-tōe ;  koh khí siâⁿ lâi khiā-khí hia , 24 Hit-sî Í-sek-lia̍t lâng lī-khui hia ,  ta̍k-lâng tò--khì in ê chi-phài ,  in ê chong-cho̍k ;  tùi hia chhut-lâi ta̍k-lâng tò-khì in pún-tōe , 25 Tng hit-sî Í-sek-lia̍t-tiong bô ông ;  ta̍k-lâng chiàu i só͘ khòaⁿ-chòe tio̍h-ê lâi kiâⁿ , 17
