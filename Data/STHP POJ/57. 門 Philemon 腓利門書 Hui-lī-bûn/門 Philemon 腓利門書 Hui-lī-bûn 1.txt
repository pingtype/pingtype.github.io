1 Chòe Ki-tok Iâ-so͘ ê siû-hoān ,  Pó-lô ,  kap hiaⁿ-tī Thê-mô͘-thài ,  phoe kià hō͘ goán só͘ thiàⁿ tâng tio̍h-bôa ê Hui-lī-bûn , 2 kap chí-bē A-hui-a ,  í-ki̍p kap góa tâng tng peng ê A-ki-pò͘ ,  kap chū-chi̍p tī lí ê ke ê kàu-hōe ; 3 goān lín tùi lán ê Pē Siōng-tè kap Chú Iâ-so͘ Ki-tok tit-tio̍h un-tián pêng-an , 4 Góa siông-siông kám-siā góa ê Siōng-tè ,  tī góa kî-tó ê tiong-kan siàu-liām lí ; 5 in-ūi thiaⁿ-kìⁿ lí ê jîn-ài kap lí só͘ ū ê sìn ,  chiū-sī ǹg Chú Iâ-so͘ kap hián-chhut tī chèng sèng-tô͘ ê ; 6 goān lí ê sìn ê siong-thong ū kong-hāu ,  thang chhim chai lín tiong-kan bān hāng ê hó ,  lâi kui tī Ki-tok , 7 Hiaⁿ-tī ah ,  góa ūi-tio̍h lí ê jîn-ài tōa hoaⁿ-hí ,  tōa an-ùi ;  in-ūi sèng-tô͘ ê sim tùi lí tit-tio̍h an-hioh , 8 Só͘-í góa sui-jiân tī Ki-tok ū thang hó-táⁿ chiong só͘ ha̍p-gî kiâⁿ ê hoan-hù lí , 9 to̍k-to̍k in-ūi saⁿ-thiàⁿ ê iân-kò͘ ,  lêng-khó͘ kiû lí ;  góa chiū-sī nî lāu ê Pó-lô ,  hiān-kim iā ūi-tio̍h Ki-tok Iâ-so͘ lâi siū koaiⁿ-kaⁿ , 10 Góa ūi-tio̍h góa ê kiáⁿ ,  chiū-sī góa tī kòa thih-liān ê sî só͘ siⁿ ê ,  O-nî-se-bó͘ ,  lâi kiû lí ; 11 i chêng bô lī-ek lí ,  hiān-kim chiū chòe lí góa ê lī-ek ; 12 góa ū chhe i koh tò-khì lí hia ;  chit lâng chiū-sī góa ê sim-pak , 13 Góa pún ài lâu i kap góa tòa ,  thang tī góa ūi-tio̍h hok-im kòa thih-liān ê sî ,  thòe lí ho̍k-sāi góa , 14 Chóng-sī bē chai lí ê ì-sù ,  góa chiū m̄ ài chòe sím-mi̍h ;  sī beh hō͘ lí ê hó ,  m̄ sī chhut tī bián-kióng ,  sī chhut tī kam-goān , 15 In-ūi i chiām-sî lī-khui lí ,  kiám-chhái sī beh hō͘ lí thang éng-oán tit-tio̍h i ; 16 m̄ sī iû-goân chòe lô͘-po̍k ,  sī iâⁿ-kè lô͘-po̍k ,  chiū-sī chòe só͘ thiàⁿ ê hiaⁿ-tī ;  góa si̍t-chāi khòaⁿ i chòe án-ni ;  hô-hòng i sī lí ke-lāi ê lâng ,  koh sī sio̍k tī Chú ê ,  kiám bô koh khah thiàⁿ i mah?17 Só͘-í lí nā lia̍h góa chòe tâng-phōaⁿ ,  tio̍h chiap-la̍p i ,  chhin-chhiūⁿ chiap-la̍p góa , 18 I nā ū khek-khui lí ,  á-sī khiàm lí sím-mi̍h ,  thang sǹg góa ê siàu , 19 Góa Pó-lô chhin-chhiú siá ,  góa beh chē-gia̍h ;  bián góa kā lí kóng ,  lí só͘ khiàm góa ê ,  sī lí pún-sin ê sìⁿ-miā , 20 Sī lah ,  hiaⁿ-tī ah ,  hō͘ góa tī Chú tùi lí tit-tio̍h hoaⁿ-hí ;  hō͘ góa ê sim tī Ki-tok tit-tio̍h an-hioh , 21 Góa í-keng chhim sìn lí ê sūn-thàn ,  chiū siá phoe hō͘ lí ,  in-ūi chai lí só͘ beh kiâⁿ ê ,  ōe kè-thâu tī góa só͘ kóng ê , 22 Koh iā tio̍h pī-pān só͘-chāi hō͘ góa tòa ;  in-ūi góa ǹg-bāng tùi lín ê kî-tó ,  Siōng-tè beh chiong góa siúⁿ-sù lín , 23 Í-pa-hut ,  chiū-sī tī Ki-tok Iâ-so͘ kap góa chòe tâng koaiⁿ-kaⁿ ê ,  chhéng-an lí ; 24 kap góa saⁿ-kap tio̍h-bôa ê Má-khó ,  A-lí-ta̍t-kó͘ ,  Tí-má ,  Lō͘-ka iā chhéng-an lí , 25 Goān lán ê Chú Iâ-so͘ Ki-tok ê un-tián kap lín ê sîn saⁿ-kap tī-teh ,  À-bēng , 
