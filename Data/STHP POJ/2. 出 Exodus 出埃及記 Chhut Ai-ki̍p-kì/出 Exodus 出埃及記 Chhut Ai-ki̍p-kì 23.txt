1 M̄-thang pò-iông iâu-giân ;  m̄-thang kap pháiⁿ-lâng liân-ha̍p chòe lām-sám ê kan-chèng , 2 M̄-thang tè chèng-lâng kiâⁿ-pháiⁿ ;  tī saⁿ-kò ê sū ,  m̄-thang phian-óa tōa-pêng ,  kóng i ê ōe ,  lâi oan-óng chèng-ti̍t , 3 M̄-thang tī saⁿ-kò ê sū ,  thán-hō͘ sòng-hiong lâng , 4 Nā tú-tio̍h lí ê tùi-te̍k ê gû ,  á-sī lû ,  sit-bê lō͘ ,  tek-khak tio̍h khan tò-lâi kau-i , 5 Nā khòaⁿ-kìⁿ oàn-hūn lí ê lâng ê lû pē-chài teh-tó ,  m̄-thang kiâⁿ-khui ,  tio̍h kap i saⁿ-kap pàng lû só͘ chài-ê , 6 Sòng-hiong lâng ū saⁿ-kò ,  lí m̄-thang phian-toàn , 7 Tio̍h lī-khui hu-ké ê sū hn̄g-hn̄g ;  m̄-thang thâi bô-chōe kap gī ê lâng ;  in-ūi pháiⁿ-lâng Góa tek-khak bô sǹg i chòe gī , 8 M̄-thang siū pò͘-lō͘ ,  in-ūi pò͘-lō͘ ōe hō͘ ba̍k-chiu kim ê lâng piàn chhiⁿ-mî ,  koh ōe chiong gī-lâng ê ōe péng-tò-tńg , 9 M̄-thang ap-chè chhut-gōa lâng ;  in-ūi lín bat chhut-gōa tī Ai-ki̍p tōe ,  chai chhut-gōa lâng ê sim , 10 La̍k-nî-lāi lí tio̍h chèng-choh lí ê chhân-hn̂g ,  siu-sêng thó͘-sán , 11 To̍k-to̍k tē-chhit nî ,  tio̍h hō͘ thó͘-tōe hioh-khùn bô chèng-choh ,  hō͘ lí ê peh-sìⁿ-tiong ê sòng-hiong lâng ū thang chia̍h ;  só͘ chhun-ê thang hō͘ iá-siù chia̍h ;  lí ê phû-tô-hn̂g kap kaⁿ-ná-hn̂g ,  iā tio̍h án-ni , 12 La̍k-ji̍t-lāi lí tio̍h chòe lí ê kang ,  tē-chhit ji̍t tio̍h an-hioh ,  hō͘ gû lû thang hioh-khùn ,  iā hō͘ lú-pī ê kiáⁿ kap chhut-gōa lâng lóng thang ióng cheng-le̍k , 13 Kìⁿ-nā Góa tùi lín kóng ê ōe ,  lín tio̍h kín-sīn siú ;  pa̍t ê siōng-tè ê miâ ,  lí m̄-thang thê-khí ,  iā m̄-thang kóng hō͘ lâng thiaⁿ , 14 Chi̍t-nî saⁿ-pái lí tio̍h siú-choeh ho̍k-sāi Góa , 15 A-pit ge̍h ,  lí chhut Ai-ki̍p ,  kàu tiāⁿ-tio̍h ê kî ,  tio̍h siú tû-kàⁿ-choeh ;  chhit-ji̍t kú chia̍h bô-kàⁿ-piáⁿ ,  chiàu Góa só͘ hoan-hù-ê ;  tiâu-kìⁿ Góa ê lâng m̄-thang khang-chhiú , 16 Koh ū siu-koah ê choeh ,  chiū-sī lí tī chhân-ni̍h chai-chèng ,  tùi tio̍h-bôa tit-tio̍h khí-thâu se̍k ê thó͘-sán ,  Koh ū siu-khǹg ê choeh ,  chiū-sī nî-bé ,  lín siu-khǹg tùi chhân-ni̍h tio̍h-bôa só͘ tit-tio̍h-ê , 17 Chi̍t-nî saⁿ-pái ,  lí it-chhè ê ta-po͘-teng tio̍h kàu Chú Iâ-hô-hoa ê bīn-chêng , 18 Chè-sū Góa ê seng-lé ,  i ê huih m̄-thang chham ū kàⁿ ê mi̍h lâi hiàn ;  iā m̄-thang chiong Góa choeh-kî seng-lé ê iû lâu kàu keh chá-khí , 19 Tōe-ni̍h tē-it khí-thâu se̍k ê mi̍h ,  tio̍h sàng kàu Iâ-hô-hoa lí Siōng-tè ê chhù ,  Chú soaⁿ-iûⁿ-á m̄-thang ēng i ê bú ê lin , 20 Khòaⁿ ah ,  Góa chhe Góa ê sù-chiá tī lí ê thâu-chêng ,  tī lō͘-ni̍h pó-hō͘ lí ,  chhōa lí kàu Góa só͘ pī-pān ê tōe , 21 Lín tī i ê bīn-chêng tio̍h kín-sīn ,  thiaⁿ-thàn i ê ōe ,  m̄-thang ûi-ke̍h i ;  i bô beh sià-bián lín ê kè-sit ;  in-ūi i hōng Góa ê miâ , 22 Lí nā si̍t-chāi thiaⁿ-thàn i ê ōe ,  chiàu Góa it-chhè só͘ kóng-ê khì kiâⁿ ,  Góa chiū chòe lí ê kiû-siû ê kiû-siû ,  lí ê tùi-te̍k ê tùi-te̍k , 23 Góa ê sù-chiá beh kiâⁿ tī lí ê thâu-chêng ,  chhōa lí kàu A-mô͘-lī ,  Hek ,  Pí-lī-sé ,  Ka-lâm ,  Hi-bī ,  Iâ-pò͘-su hiah-ê cho̍k ê tōe ;  Góa beh chián-tû in , 24 In ê siōng-tè lí m̄-thang kūi-pài ,  iā m̄-thang ho̍k-sāi ;  m̄-thang o̍h in ê só͘-chòe ,  tio̍h it-chīn húi-bia̍t in ,  phah-chhùi in tiau-khek ê thiāu , 25 Lín tio̍h ho̍k-sāi Iâ-hô-hoa lín ê Siōng-tè ;  I tek-khak sù-hok tī lí ê bí-niû kap lí ê chúi ;  koh Góa beh tû-khì lín tiong-kan ê phòa-pīⁿ , 26 Iā beh hō͘ lí ê kéng-lāi ,  bô ū ka-la̍uh-thai-ê ,  bô ū bōe siⁿ-ê ;  Góa beh hō͘ lí ê hè-siū móa-chiok , 27 Góa beh chòe lí ê thâu-chêng ,  lâi sī-ui ;  lí só͘ kàu ê só͘-chāi ,  hiah-ê peh-sìⁿ ,  Góa beh hō͘ in sí-bô ;  koh beh hō͘ lí it-chhè ê tùi-te̍k oa̍t-tńg-sin tô-cháu , 28 Góa beh chhe tōa-chiah-phang tī lí ê thâu-chêng ,  kóaⁿ-chhut Hi-bī lâng ,  Ka-lâm lâng ,  Hek lâng ,  lī-khui lí , 29 Tī chi̍t-nî-lāi Góa bô beh tùi lí ê thâu-chêng it-chīn kóaⁿ in chhut ,  kiaⁿ-liáu thó͘-tōe pha-hng ,  iá-siù ke-thiⁿ chōe-chōe lâi hāi lín , 30 Góa beh chiām-chiām tùi lín ê thâu-chêng kóaⁿ in chhut ,  thèng-hāu lín lâng-gia̍h ke-thiⁿ chōe-chōe ,  lâi sêng-siū hit-ê tōe chòe-gia̍p , 31 Góa beh tiāⁿ-tio̍h lí ê kéng-kài ,  tùi Âng-hái kàu Hui-lī-sū ê hái ,  koh tùi khòng-iá kàu Tōa-hô ,  In-ūi Góa beh chiong hit só͘-chāi khiā-khí ê peh-sìⁿ kau tī lín ê chhiú ,  hō͘ lí chiong in tùi lí ê bīn-chêng kóaⁿ-chhut , 32 M̄-thang kap in ,  í-ki̍p in ê siōng-tè ,  li̍p-iok , 33 M̄-thang hō͘ in khiā-khí lí ê thó͘-tōe ,  kiaⁿ-liáu in hō͘ lí tek-chōe Góa ;  lí nā ho̍k-sāi in ê siōng-tè ,  che beh chòe lí ê lô-bāng , 
