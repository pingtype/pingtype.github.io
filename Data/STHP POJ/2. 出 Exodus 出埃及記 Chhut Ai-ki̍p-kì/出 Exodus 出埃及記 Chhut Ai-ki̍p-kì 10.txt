1 Iâ-hô-hoa tùi Mô͘-se kóng ,  Lí ji̍p-khì kìⁿ Hoat-ló ;  in-ūi Góa í-keng hō͘ i ê sim ,  kap i ê jîn-sîn ê sim ,  kong-ngī ,  thang hō͘ Góa hián-bêng Góa chiah-ê sîn-jiah tī in tiong-kan ; 2 iā beh hō͘ lí chiong Góa só͘ chòe tī Ai-ki̍p ê sū ,  kap Góa tī in tiong-kan só͘ kiâⁿ chiah-ê sîn-jiah ,  thoân hō͘ lí ê kiáⁿ kap lí ê sun thiaⁿ ,  thang hō͘ lín chai Góa sī Iâ-hô-hoa , 3 Mô͘-se ,  A-lûn chiū khì kìⁿ Hoat-ló ,  kā i kóng ,  Iâ-hô-hoa ,  Hi-pek-lâi lâng ê Siōng-tè ,  án-ni kóng ,  Lí tī Góa ê bīn-chêng m̄-khéng ka-kī khiam-pi ,  beh kàu sím-mi̍h sî ah? tio̍h chún Góa ê peh-sìⁿ khì ,  hō͘ in ho̍k-sāi Góa , 4 Lí nā m̄-khéng hō͘ Góa ê peh-sìⁿ khì ,  khòaⁿ ah ,  bîn-á-ji̍t Góa beh hō͘ chháu-meh ji̍p lí ê kéng-lāi ; 5 in beh jia-khàm tōe-bīn ,  tì-kàu bōe khòaⁿ-kìⁿ thô͘ ;  koh beh chia̍h hit-ê tùi chai-ē só͘-chhun-ê ,  chiū-sī pha̍uh só͘ phah bô liáu ê ;  iā beh chia̍h chhân-ni̍h ūi lín só͘ hoat it-chhè ê chhiū-ba̍k ; 6 chháu-meh beh chhiong-móa lí ê chhù ,  kap lí ê chèng jîn-sîn ê chhù ,  í-ki̍p it-chhè Ai-ki̍p lâng ê chhù ,  tùi lí ê lāu-pē kap lí ê chó͘-kong chhut-sì kàu taⁿ ,  bē-bat khòaⁿ-kìⁿ án-ni ,  Mô͘-se chiū oa̍t-tńg-sin ,  lī-khui Hoat-ló chhut-khì , 7 Hoat-ló ê jîn-sîn tùi i kóng ,  Chit lâng chòe lán ê lô-bāng ,  beh kàu sím-mi̍h sî ah? tio̍h chún chiah-ê lâng khì ho̍k-sāi Iâ-hô-hoa in ê Siōng-tè ;  Ai-ki̍p í-keng pāi-hoāi ,  lí kiám m̄-chai mah?8 Tùi án-ni ,  Mô͘-se ,  A-lûn siū tiàu tò-tńg-lâi kìⁿ Hoat-ló ;  Hoat-ló kā in kóng ,  Lín khì ho̍k-sāi Iâ-hô-hoa lín ê Siōng-tè ;  to̍k-to̍k hiah-ê beh-khì-ê ,  sī sím-mi̍h hō lâng ah?9 Mô͘-se kóng ,  Goán beh kap goán ê siàu-liân lâng lāu-lâng khì ,  iā beh tòa goán ê kiáⁿ cha-bó͘-kiáⁿ ,  kap goán ê iûⁿ-kûn gû-kûn chòe chi̍t-ē khì ;  in-ūi goán tio̍h siú Iâ-hô-hoa ê choeh , 10 Hoat-ló tùi in kóng ,  Hó-lah ,  góa chún lín kap lín ê gín-á khì lah ,  goān Iâ-hô-hoa kap lín tī-teh ;  lín tio̍h kín-sīn ,  chai-ē tī lín ba̍k-chiu-chêng lah ; 11 án-ni bōe-chòe-tit ;  lín chiah-ê tōa-lâng thang khì ho̍k-sāi Iâ-hô-hoa ,  in-ūi che sī lín só͘ kiû ê ,  Chiū tùi Hoat-ló ê bīn-chêng kóaⁿ in chhut-khì , 12 Iâ-hô-hoa kā Mô͘-se kóng ,  Lí chhun-chhiú kí Ai-ki̍p tōe ,  hō͘ chháu-meh chiūⁿ-lâi Ai-ki̍p tōe ,  chia̍h tōe-ni̍h it-chhè ê chhài-soe ,  chiū-sī pha̍uh phah bô liáu ê , 13 Mô͘-se chiū chhun i ê koáiⁿ-á ,  kí Ai-ki̍p tōe ;  Iâ-hô-hoa chiū hō͘ tang-hong thong-ji̍t thong-mî chhe tī tōe-ni̍h ;  kàu bîn-á-chá-khí ,  tang-hong chiū chiong chháu-meh chhe-lâi , 14 Chháu-meh chiūⁿ-lâi Ai-ki̍p piàn-tōe ,  hioh tī Ai-ki̍p ê sì-kéng ,  lī-hāi kàu-ke̍k ;  chiông-chêng bô ū án-ni ê chháu-meh ,  í-āu iā bô beh án-ni ; 15 in-ūi in jia-khàm choân-tōe ,  tì-kàu tōe lóng o͘-àm ;  koh chia̍h tōe-chiūⁿ it-chhè ê chhài-soe ,  kap chhiū-ni̍h ê ké-chí ,  pha̍uh só͘ phah bô liáu ê ,  Ai-ki̍p piàn-tōe ,  bô-lūn chhiū-ba̍k ,  á-sī chhân-ni̍h ê chhài-soe ,  bô lâu chi̍t-hāng chhiⁿ-chhùi ê mi̍h , 16 Tùi án-ni Hoat-ló kóaⁿ-kín kiò Mô͘-se ,  A-lûn lâi ,  kóng ,  Góa tek-chōe lín ê Siōng-tè Iâ-hô-hoa ,  iā tek-chōe lín , 17 Taⁿ kiû lí ,  kan-ta chit-chi̍t-pái sià-bián góa ê chōe ,  kiû lín ê Siōng-tè Iâ-hô-hoa ,  hō͘ góa thoat-lī chit-chi̍t-pái ê sí-bô , 18 Mô͘-se chiū lī-khui Hoat-ló ,  khì kiû Iâ-hô-hoa , 19 Iâ-hô-hoa chiū tńg chin-thàu ê sai-hong chiong chháu-meh chhe-khí-lâi ,  kóaⁿ-ji̍p Âng-hái ;  tī Ai-ki̍p ê sì-kéng bô lâu chi̍t-chiah chháu-meh , 20 Chóng-sī Iâ-hô-hoa hō͘ Hoat-ló ê sim ngī ,  m̄-chún Í-sek-lia̍t lâng khì , 21 Iâ-hô-hoa kā Mô͘-se kóng ,  Lí chhun-chhiú ǹg-thiⁿ ,  hō͘ Ai-ki̍p tōe o͘-àm ,  chit-ê o͘-àm kàu ōe-bong-tit , 22 Mô͘-se chiū chhun-chhiú ǹg thiⁿ ,  Ai-ki̍p piàn-tōe chiū saⁿ-ji̍t kú o͘-o͘ àm-àm ; 23 saⁿ-ji̍t kú lâng bōe khòaⁿ-kìⁿ lâng ,  iā bô khí-lâi lī-khui i ê só͘-chāi ;  to̍k-to̍k Í-sek-lia̍t lâng ê chhù lóng ū kng , 24 Hoat-ló chiū kiò Mô͘-se lâi kóng ,  Lín khì ho̍k-sāi Iâ-hô-hoa ,  to̍k-to̍k sī lín ê iûⁿ-kûn gû-kûn tio̍h lâu-teh ,  lín ê gín-á chiū thang kap lín saⁿ-kap khì , 25 Mô͘-se kóng ,  Lí iā tio̍h chiong seng-lé kap sio-chè ê mi̍h kau goán ê chhiú ,  hō͘ goán thang chè-sū Iâ-hô-hoa goán ê Siōng-tè , 26 Goán ê cheng-siⁿ iā tio̍h kap goán khì ,  liân chi̍t-chiah iā m̄ lâu-teh ;  in-ūi goán tio̍h tùi hit tiong-kan chhú i ,  lâi ho̍k-sāi Iâ-hô-hoa goán ê Siōng-tè ;  koh goán iáu-bē kàu hia m̄-chai tio̍h ēng sím-mi̍h ho̍k-sāi Iâ-hô-hoa , 27 Chóng-sī Iâ-hô-hoa hō͘ Hoat-ló ê sim ngī ,  m̄-khéng hō͘ in khì , 28 Hoat-ló kā Mô͘-se kóng ,  Lí tio̍h lī-khui góa khì ;  lí tio̍h kín-sīn ka-kī ,  m̄-thang koh kìⁿ góa ê bīn ;  in-ūi lí kìⁿ góa ê bīn ,  hit-ji̍t lí ōe sí , 29 Mô͘-se kóng ,  Lí án-ni kóng ,  hó ;  góa bô beh koh kìⁿ lí ê bīn lah , 
