1 Mô͘-se ê tiūⁿ-lâng ,  Bí-tiân ê chè-si Ia̍p-thek-lô ,  thiaⁿ-kìⁿ Siōng-tè ūi Mô͘-se kap I ê peh-sìⁿ Í-sek-lia̍t só͘-kiâⁿ it-chhè ê sū ,  chiū-sī Iâ-hô-hoa chhōa Í-sek-lia̍t chhut Ai-ki̍p ê sū , 2 Mô͘-se ê tiūⁿ-lâng Ia̍p-thek-lô tòa Mô͘-se ê hū-jîn-lâng Se-pho-la̍h lâi ,  chiū-sī Mô͘-se chêng chhe i tò-khì ê ; 3 koh tòa i nn̄g ê kiáⁿ ,  chi̍t-ê miâ-kiò Kek-sūn ;  in-ūi Mô͘-se kóng ,  Góa kià-kha tī gōa-pang ; 4 chi̍t-ê miâ kiò Í-lī-í-siā ;  in-ūi i kóng ,  Góa ê pē ê Siōng-tè pang-chān góa ,  kiù góa thoat-lī Hoat-ló ê to , 5 Mô͘-se ê tiūⁿ-lâng ,  Ia̍p-thek-lô ,  tòa Mô͘-se nn̄g ê kiáⁿ kap i ê hū-jîn-lâng ,  lâi kàu Siōng-tè ê soaⁿ ,  chiū-sī Mô͘-se tī khòng-iá chat-iâⁿ ê só͘-chāi ; 6 kā Mô͘-se kóng ,  Góa sī lí ê tiūⁿ-lâng Ia̍p-thek-lô ,  tòa lí ê hū-jîn-lâng kap i nn̄g ê kiáⁿ ,  lâi lí chia , 7 Mô͘-se chhut-khì ngiâ-chih i ê tiūⁿ-lâng ,  tùi i kiok-kiong ,  kap i chim-chhùi ,  saⁿ-kap mn̄g pêng-an ;  chiū ji̍p pò͘-pîⁿ , 8 Mô͘-se chiong Iâ-hô-hoa ūi Í-sek-lia̍t ê iân-kò͘ tùi Hoat-ló kap Ai-ki̍p lâng só͘ kiâⁿ it-chhè ê sū ,  í-ki̍p lō͘-ni̍h só͘ tú-tio̍h it-chhè ê ûi-lân ,  kap Iâ-hô-hoa cháiⁿ-iūⁿ chín-kiù in ,  lóng pâi-lia̍t hō͘ i ê tiūⁿ-lâng thiaⁿ , 9 Ia̍p-thek-lô in-ūi Iâ-hô-hoa khoán-thāi Í-sek-lia̍t lâng it-chhè ê hó-sū ,  kiù in thoat-lī Ai-ki̍p lâng ê chhiú ,  chiū chin hoaⁿ-hí , 10 Ia̍p-thek-lô kóng ,  Iâ-hô-hoa sī eng-kai o-ló-ê ,  I kiù lín thoat-lī Ai-ki̍p lâng ê chhiú ,  iā thoat-lī Hoat-ló ê chhiú ,  kiù chit-ê peh-sìⁿ chhut Ai-ki̍p lâng ê chhiú-ē , 11 Taⁿ góa chai Iâ-hô-hoa pí chiah-ê siōng-tè khah-tōa ,  chiū-sī tùi in hiah-ê Ai-ki̍p lâng kiau-ngō͘ khoán-thāi chit-ê peh-sìⁿ ê sū , 12 Mô͘-se ê tiūⁿ-lâng ,  Ia̍p-thek-lô ,  chiong sio-chè kap pa̍t-hō ê chè ,  hiàn hō͘ Siōng-tè ;  A-lûn kap Í-sek-lia̍t ê tiúⁿ-ló lóng lâi ,  kap Mô͘-se ê tiūⁿ-lâng saⁿ-kap chia̍h tī Siōng-tè ê bīn-chêng , 13 Keh-ji̍t Mô͘-se chē-teh sím-phòaⁿ peh-sìⁿ ;  peh-sìⁿ tùi chá-khí kàu ê-hng ,  lóng khiā-óa tī Mô͘-se ê sin-piⁿ , 14 Mô͘-se ê tiūⁿ-lâng khòaⁿ-kìⁿ i tùi peh-sìⁿ só͘ chòe it-chhè ê sū ,  chiū kóng ,  Lí tùi peh-sìⁿ chòe-ê sī sím-mi̍h sū ah? lí siáⁿ-sū ka-kī chē-teh ,  chèng peh-sìⁿ tùi chá-khí kàu ê-hng lóng khiā tī lí ê sin-piⁿ ah?15 Mô͘-se ìn i ê tiūⁿ-lâng kóng ,  Che sī in-ūi peh-sìⁿ kàu góa chia ,  lâi mn̄g Siōng-tè , 16 In ū tāi-chì ê sî ,  chiū lâi góa chia ,  góa chiū tī in siang-pêng ê tiong-kan kā in phòaⁿ-toàn ,  hō͘ in chai Siōng-tè ê lu̍t-lē kap hoat-tō͘ , 17 Mô͘-se ê tiūⁿ-lâng tùi i kóng ,  Lí án-ni chòe m̄-hó , 18 Lí kap lí chiah-ê peh-sìⁿ ōe chin sńg-sin ;  in-ūi chit-ê sū hō͘ lí siuⁿ tāng ,  lí ka-kī chi̍t-lâng chòe-bōe-lâi , 19 Taⁿ lí tio̍h thiaⁿ góa ê ōe ,  góa thòe lí phah-sǹg ,  goān Siōng-tè kap lí tī-teh ;  lí tio̍h thòe peh-sìⁿ kàu Siōng-tè bīn-chêng ,  chiong àn-kiāⁿ chhéng-mn̄g Siōng-tè ; 20 koh tio̍h chiong lu̍t-lē kap hoat-tō͘ kà-sī in ,  chí-sī in só͘ tio̍h kiâⁿ ê lō͘ ,  só͘ tio̍h chòe ê sū , 21 Iā tio̍h tùi peh-sìⁿ ê tiong-kan ,  kéng ū châi-lêng ê lâng ,  chiū-sī kèng-ùi Siōng-tè ,  sêng-si̍t bô lām-sám ,  oàn-hūn put-gī ê chîⁿ ,  hit-hō lâng ,  siat-li̍p in chòe peh-sìⁿ ê sī-tōa ,  ū-ê koán chi̍t chheng lâng ,  ū-ê koán chi̍t-pah lâng ,  ū-ê koán gō͘-cha̍p lâng ,  ū-ê koán cha̍p-lâng ; 22 hō͘ in chiàu-sî sím-phòaⁿ peh-sìⁿ ;  tōa-sū tio̍h hō͘ in kàu lí chia ,  sió-sū in thang ka-kī sím-phòaⁿ ;  án-ni lí chiū khah kiám-khin ,  in iā thang kap lí saⁿ-kap tam-tng , 23 Lí nā án-ni kiâⁿ ,  Siōng-tè iā án-ni hoan-hù lí ,  lí chiū chih-chài ōe-tiâu ,  chiah-ê peh-sìⁿ iā thang an-jiân kàu i ê só͘-chāi , 24 Tùi án-ni Mô͘-se thiaⁿ-thàn i ê tiūⁿ-lâng ê ōe ,  lóng chiàu i só͘ kóng-ê khì kiâⁿ , 25 Mô͘-se tùi Í-sek-lia̍t lâng tiong-kan kéng ū châi-lêng ê lâng ,  siat-li̍p in chòe peh-sìⁿ ê sī-tōa ,  ū-ê koán chi̍t-chheng lâng ,  ū-ê koán chi̍t-pah lâng ,  ū-ê koán gō͘-cha̍p lâng ,  ū-ê koán cha̍p-lâng ; 26 in chiàu-sî sím-phòaⁿ peh-sìⁿ ,  ū oh-tit ê àn-kiāⁿ chiū kàu Mô͘-se hia ;  nā-sī ta̍k-hāng sió-sū ,  in chiū ka-kī sím-phòaⁿ , 27 Āu-lâi Mô͘-se sàng i ê tiūⁿ-lâng khí-sin ,  i chiū tò-khì pún só͘-chāi , 
