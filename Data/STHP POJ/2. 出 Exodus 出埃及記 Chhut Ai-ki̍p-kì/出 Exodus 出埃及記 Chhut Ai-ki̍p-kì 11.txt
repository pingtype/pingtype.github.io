1 Iâ-hô-hoa kā Mô͘-se kóng ,  Góa beh koh hō͘ chi̍t-hāng chai-ē kàu tī Hoat-ló kap Ai-ki̍p ,  jiân-āu i beh chún lín lī-khui chia ;  i chún lín khì ê sî beh kóaⁿ lín lóng tùi chia chhut-khì , 2 Lí tio̍h thoân hō͘ peh-sìⁿ thiaⁿ ,  hō͘ in lâm-lú ta̍k-lâng tùi in ê chhù-piⁿ thó kim-khì ,  gûn-khì , 3 Iâ-hô-hoa hō͘ peh-sìⁿ tit-tio̍h un-tián tī Ai-ki̍p lâng ê bīn-chêng ;  koh Mô͘-se chit-lâng tī Ai-ki̍p tōe ,  tī Hoat-ló jîn-sîn ê ba̍k-chiu-tiong ,  kap peh-sìⁿ ê ba̍k-chiu-tiong ,  khòaⁿ-chòe chun-tōa , 4 Mô͘-se kóng ,  Iâ-hô-hoa án-ni kóng ,  Iok-lio̍k pòaⁿ-mî ,  Góa beh chhut-khì piàn kiâⁿ Ai-ki̍p , 5 Kìⁿ-nā tī Ai-ki̍p tōe ê tōa-kiáⁿ ,  tùi chē-ūi ê Hoat-ló ê tōa-kiáⁿ ,  kàu tī oe-bō ê lú-pī ê tōa-kiáⁿ ,  kap it-chhè ê cheng-siⁿ thâu-chúi-siⁿ-ê ,  lóng beh sí , 6 Ai-ki̍p piàn-tōe beh ū tōa thî-khàu ê siaⁿ ,  chiông[chiong]-chêng bē bat ū án-ni ,  āu-lâi iā bô koh án-ni , 7 Lūn-kàu Í-sek-lia̍t-tiong ,  bô-lūn sī lâng sī cheng-siⁿ ,  liân káu iā m̄-káⁿ pūi in ;  hō͘ lín chai Iâ-hô-hoa tī Ai-ki̍p lâng kap Í-sek-lia̍t lâng ê tiong-kan ū hun-piat in , 8 Lí hiah-ê jîn-sîn ,  lóng beh lo̍h lâi kìⁿ góa ,  phak tī góa bīn-chêng ,  kóng ,  Kiû lí kap kun-tè lí ê peh-sìⁿ lóng chhut-khì ;  jiân-āu góa beh chhut-khì ,  Tùi án-ni Mô͘-se tōa siū-khì ,  lī-khui Hoat-ló chhut-khì , 9 Iâ-hô-hoa kā Mô͘-se kóng ,  Hoat-ló bô beh thiaⁿ lín ,  hō͘ Góa ê kî-sū tī Ai-ki̍p tōe ke-thiⁿ ná chōe , 10 Mô͘-se ,  A-lûn tī Hoat-ló ê bīn-chêng kiâⁿ che it-chhè ê kî-sū ;  chóng-sī Iâ-hô-hoa hō͘ Hoat-ló ê sim ngī ,  m̄-chún Í-sek-lia̍t lâng lī-khui i ê tōe , 
