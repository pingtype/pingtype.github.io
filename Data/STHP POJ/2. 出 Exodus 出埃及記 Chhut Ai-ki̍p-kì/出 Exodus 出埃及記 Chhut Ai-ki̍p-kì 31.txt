1 Iâ-hô-hoa tùi Mô͘-se kóng , 2 Khòaⁿ ah ,  Iû-tāi chi-phài ,  Hō͘-jíⁿ ê sun ,  O͘-lī ê kiáⁿ ,  Pí-sat-lia̍t ,  Góa í-keng chí-miâ lâi tiàu i ; 3 Góa ēng Siōng-tè ê sîn chhiong-móa i ,  hō͘ i ū tì-hūi ,  ū chhang-miâ ,  ū chai-bat ,  ōe chòe ta̍k-iūⁿ ê kang ; 4 ōe siūⁿ-chhut kî-khiáu ê kang ,  lâi chòe kim ,  gûn ,  tâng ,  hiah-ê mi̍h ; 5 iā ōe khek pó-chio̍h lâi ji̍p i ;  iā ōe khek chhâ ,  ōe chòe ta̍k-iūⁿ kî-khiáu ê kang , 6 Góa iā phài Tàn ê chi-phài ,  A-hi-sat-boat ê kiáⁿ ,  A-hô-lī-a-pek ,  kap i saⁿ-kap chòe ;  kìⁿ-nā sim-lāi ū tì-hūi ê ,  Góa koh siúⁿ-sù tì-hūi tī in ê sim ,  hō͘ in ōe chòe Góa it-chhè só͘ hoan-hù lí ê ; 7 chiū-sī hōe-bō͘ ,  hoat-kūi ,  kap hit téng-bīn ê si-un-só͘ ,  í-ki̍p pò͘-pîⁿ it-chhè ê khì-kū , 8 toh kap toh-téng ê khì-kū ,  hó-kim ê teng-tâi kap i it-chhè ê khì-kū , 9 í-ki̍p hiuⁿ-tôaⁿ ,  sio-chè ê tôaⁿ kap i it-chhè ê khì-kū ,  í-ki̍p sóe-tn̄g ê phûn kap i ê chō ; 10 cheng-kong ê i-ho̍k ,  chè-si A-lûn ê sèng-saⁿ kap i ê kiáⁿ ê saⁿ ,  hō͘ in chòe chè-si lâi ho̍k-sāi ; 11 thang boah ê iû ,  í-ki̍p sèng-só͘ só͘ ēng phang-liāu ê hiuⁿ ;  chiàu Góa it-chhè só͘ bēng-lēng lí ê ,  in tio̍h chòe , 12 Iâ-hô-hoa hoan-hù Mô͘-se kóng , 13 Lí tio̍h hoan-hù Í-sek-lia̍t lâng kóng ,  Lín tek-khak tio̍h siú Góa hiah-ê an-hioh-ji̍t ;  in-ūi che sī Góa kap lín ê tiong-kan ê chèng-kù ,  kàu tī lín ta̍k sè-tāi ,  hō͘ lín chai Góa chiū-sī Iâ-hô-hoa ,  hō͘ lín chiâⁿ-sèng ê , 14 Só͘-í lín tio̍h siú an-hioh-ji̍t ,  in-ūi sī lín ê sèng-ji̍t ,  kìⁿ-nā hoān-tio̍h chit-ji̍t-ê ,  tio̍h hō͘ i sí ;  hoān-nā tī chit-ji̍t chòe kang-ê ,  tio̍h tùi i ê peh-sìⁿ-tiong siū chián-tû , 15 La̍k-ji̍t tio̍h chòe-kang ,  to̍k-to̍k tē-chhit ji̍t sī an-hioh ê tōa-ji̍t ,  sī Iâ-hô-hoa ê sèng-ji̍t ;  hoān-nā tī an-hioh-ji̍t chòe-kang-ê ,  tek-khak tio̍h hō͘ i sí , 16 Só͘-í Í-sek-lia̍t lâng tio̍h siú an-hioh-ji̍t ,  tāi-tāi kín-sīn chit-ê an-hioh-ji̍t ,  chòe éng-oán ê iok , 17 Che sī Góa kap Í-sek-lia̍t lâng tiong-kan éng-oán ê chèng-kù ;  in-ūi la̍k-ji̍t-lāi Iâ-hô-hoa chhòng-chō thiⁿ tōe ,  tē-chhit ji̍t chiū hioh-khùn lâi chheng-êng , 18 Iâ-hô-hoa tī Se-nái soaⁿ kap Mô͘-se kóng-ōe bêng-pe̍k ,  chiū chiong nn̄g tè iok-pi hō͘-i ,  sī Siōng-tè ēng chńg-thâu-á siá ê chio̍h-pi , 
