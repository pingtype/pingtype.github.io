1 Iâ-hô-hoa tùi Mô͘-se kóng ,  Góa só͘ beh kiâⁿ tī Hoat-ló-ê ,  taⁿ lí beh khòaⁿ-kìⁿ ;  in-ūi ēng koân-lêng ê chhiú ,  i beh chún in khì ,  koh ēng koân-lêng ê chhiú ,  i beh kóaⁿ in chhut i ê tōe , 2 Siōng-tè koh tùi Mô͘-se kóng ,  Góa chiū-sī Iâ-hô-hoa ; 3 Góa miâ chòe choân-lêng ê Siōng-tè chhut-hiān tī A-pek-la̍h-hán ,  Í-sat ,  Ngá-kok ,  chóng-sī Góa ê miâ chòe Iâ-hô-hoa Góa bē ū hō͘ in bat Góa , 4 Góa koh kap in li̍p Góa kian-kò͘ ê iok ,  beh chiong in só͘ chhut-gōa ê Ka-lâm tōe siúⁿ-sù in ,  chiū-sī in kià-kha ê tōe , 5 Góa iā thiaⁿ-kìⁿ Í-sek-lia̍t lâng hiⁿ-hiⁿ-chhan ,  chiū-sī Ai-ki̍p lâng tok in chòe khó͘-kang ;  Góa iā kì-liām Góa ê iok , 6 Só͘-í lí tio̍h kā Í-sek-lia̍t lâng kóng ,  Góa sī Iâ-hô-hoa ;  Góa beh tùi Ai-ki̍p lâng só͘ hō͘ lín taⁿ ê tāng-tàⁿ chhōa lín chhut-lâi ,  koh beh kiù lín thoat-lī in só͘ hō͘ lín chòe ê khó͘-kang ,  Góa iā beh ēng chhun-chhut ê chhiú kap tōa ê sím-phòaⁿ kiù-sio̍k lín , 7 Góa iā beh lia̍h lín chòe Góa ê peh-sìⁿ ,  Góa iā beh chòe lín ê Siōng-tè ;  lín beh chai Góa sī Iâ-hô-hoa ,  lín ê Siōng-tè ,  sī tùi Ai-ki̍p lâng só͘ hō͘ lín taⁿ ê tāng-tàⁿ chhōa lín chhut-lâi , 8 Góa chiù-chōa èng-ún beh hō͘ A-pek-la̍h-hán ,  Í-sat ,  Ngá-kok hit-ê tōe ,  Góa beh chhōa lín ji̍p khì hia ,  chiong hit-ê tōe siúⁿ-sù lín chòe gia̍p ;  Góa sī Iâ-hô-hoa , 9 Mô͘-se chiong chit-ê kā Í-sek-lia̍t lâng kóng ;  chóng-sī in ūi-tio̍h sim-lāi iu-būn ,  iā chòe khó͘-kang ,  m̄-khéng thiaⁿ Mô͘-se , 10 Iâ-hô-hoa hoan-hù Mô͘-se kóng , 11 Lí ji̍p-khì kā Ai-ki̍p ông Hoat-ló kóng ,  tio̍h chún Í-sek-lia̍t lâng chhut i ê tōe , 12 Mô͘-se tī Iâ-hô-hoa ê bīn-chêng kóng ,  Khòaⁿ ah ,  Í-sek-lia̍t lâng siōng-chhiáⁿ m̄-thiaⁿ góa ,  Hoat-ló thái-thó beh thiaⁿ góa chit-ê chhùi-chi̍h tun ê lâng ah?13 Iâ-hô-hoa hoan-hù Mô͘-se ,  A-lûn tio̍h thoân-bēng hō͘ Í-sek-lia̍t lâng kap Ai-ki̍p ông Hoat-ló ,  thang chhōa Í-sek-lia̍t lâng chhut Ai-ki̍p tōe , 14 Í-sek-lia̍t chiah-ê pâng-tiúⁿ ê miâ kì tī ē-tóe ;  Í-sek-lia̍t tōa-kiáⁿ Liû-piān ê kiáⁿ ;  Hap-lo̍k ,  Hoat-lō͘ ,  Hi-su-lûn ,  Ka-bí ;  chiah-ê sī Liû-piān hiah-ê ke , 15 Se-biān ê kiáⁿ ;  Iâ-bó͘-lī ,  Ngá-bín ,  O-hat ,  Ngá-kun ,  Só-hat ,  í-ki̍p Ka-lâm tōe ê cha-bó͘-kiáⁿ só͘ siⁿ ê Sò-lô ;  chiah-ê sī Se-biān hiah-ê ke , 16 Lī-bī chiah-ê kiáⁿ ê miâ chiàu in ê sè-hē kì tī ē-tóe ;  Kek-sūn ,  Ko-hat ,  Bí-la̍h-lī ;  Lī-bī hióng-siū chi̍t-pah saⁿ-cha̍p-chhit hè , 17 Kek-sūn ê kiáⁿ ,  chiàu in ê ka-cho̍k ;  Li̍p-nî ,  Sī-múi , 18 Ko-hat ê kiáⁿ ;  Àm-lân ,  Í-su-hap ,  Hi-pek-lûn ,  O͘-siat ;  Ko-hat hióng-siū chi̍t-pah saⁿ-cha̍p-saⁿ hè , 19 Bí-la̍h-lī ê kiáⁿ ;  Boa̍t-lī ,  Bó͘-sī ,  Chiah-ê sī Lī-bī hiah-ê ke ,  chiàu in ê sè-hē , 20 Àm-lân chhōa i ê ko͘ ,  Iok-ki-pia̍t ,  chòe-bó͘ ;  i kā i siⁿ A-lûn kap Mô͘-se ;  Àm-lân hióng-siū chi̍t-pah saⁿ-cha̍p-chhit hè , 21 Í-su-hap ê kiáⁿ ;  Khó-la̍h ,  Nî-húi ,  Sè-ki-lī , 22 O͘-siat ê kiáⁿ ;  Bí-sa-lī ,  Í-lī-sat-hoán ,  Se-thê-lī , 23 A-lûn chhōa A-bí-ná-ta̍t ê cha-bó͘-kiáⁿ ,  Ná-sūn ê sió-bē ,  Í-lī-sa-pa chòe bó͘ ;  i kā i siⁿ Ná-tap ,  A-pí-hō͘ ,  Í-lī-a-sat ,  Í-tha-má , 24 Khó-la̍h ê kiáⁿ ;  A-sek ,  Í-lī-ka-ná ,  A-pí-a-sat ;  chiah-ê sī Khó-la̍h hiah-ê ke , 25 A-lûn ê kiáⁿ Í-lī-a-sat chhōa Phó͘-thiat chi̍t ê cha-bó͘-kiáⁿ chòe-bó͘ ;  i kā i siⁿ Hui-nî-hap ,  Chiah-ê sī Lī-bī lâng ê pâng-tiúⁿ ,  chiàu in ê ka-cho̍k , 26 Chit-ê A-lûn Mô͘-se chiū-sī Iâ-hô-hoa tùi in kóng ,  Tio̍h chhōa Í-sek-lia̍t lâng chiàu in ê kun-tūi chhut Ai-ki̍p tōe ê , 27 Tùi Ai-ki̍p ông ,  Hoat-ló ,  kóng beh chhōa Í-sek-lia̍t lâng chhut Ai-ki̍p ê ,  chiū-sī chit-ê Mô͘-se ,  A-lûn , 28 Tng Iâ-hô-hoa tī Ai-ki̍p tōe tùi Mô͘-se kóng-ōe ê ji̍t , 29 Iâ-hô-hoa tùi Mô͘-se kóng ,  Góa chiū-sī Iâ-hô-hoa ;  Góa tùi lí só͘ kóng it-chhè ê ōe ,  lí lóng tio̍h kā Ai-ki̍p ông Hoat-ló kóng , 30 Mô͘-se tī Iâ-hô-hoa ê bīn-chêng kóng ,  Khòaⁿ ah ,  góa sī chhùi-chi̍h tun ê lâng ,  Hoat-ló thái-thó beh thiaⁿ góa ah?
