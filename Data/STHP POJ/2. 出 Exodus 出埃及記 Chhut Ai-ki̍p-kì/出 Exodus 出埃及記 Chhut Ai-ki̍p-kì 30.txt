1 Lí tio̍h chòe chi̍t chō tôaⁿ ,  thang sio hiuⁿ ;  ēng chō-kiap-chhâ chòe i ; 2 tn̂g chi̍t tiú ,  khoah chi̍t tiú ,  khoán-sit sù-hong-ê ;  koâiⁿ nn̄g tiú ;  i hiah-ê kak tio̍h kap tôaⁿ liân chòe chi̍t-tè , 3 Tôaⁿ kap i ê téng-bīn ,  kap i ê sì-ûi ,  kap i hiah-ê kak ,  lóng ēng hó-kim pau-i ;  iā tio̍h tī i ê sì-ûi khí kim-sòaⁿ , 4 Lí tio̍h chòe nn̄g ê kim-khoân an tī khí-sòaⁿ ê ē-bīn ,  tio̍h chòe tī tôaⁿ ê siang-pêng ,  nn̄g ki hoâiⁿ-koaiⁿ ê téng-bīn ,  chiah-ê khoân tio̍h chòe chhng-kǹg ê lō͘-ēng ,  thang kng tôaⁿ , 5 Tio̍h ēng chō-kiap-chhâ chòe kǹg ,  ēng kim pau in , 6 Lí tio̍h ēng tôaⁿ hē tī óa-kūn hoat-kūi ê tiùⁿ-lî-chêng ,  tī hoat-kūi téng si-un-só͘ ê thâu-chêng ,  chiū-sī Góa beh kap lí siong-hōe ê só͘-chāi , 7 A-lûn tī tôaⁿ-téng tio̍h sio phang-liāu só͘ chòe ê hiuⁿ ;  ta̍k chá-khí i chéng-tùn teng ê sî tio̍h sio i , 8 Kàu hông-hun A-lûn tiám-teng ê sî ,  iā tio̍h sio i ;  sī chòe lín ta̍k sè-tāi siông-siông sio ê hiuⁿ tī Iâ-hô-hoa ê bīn-chêng , 9 Tī chit-ê tôaⁿ-téng m̄-thang hiàn pa̍t-hō ê hiuⁿ ;  iā m̄-thang hiàn sio-chè kap sò͘-chè ;  iā m̄-thang koàn-tiān tī i ê téng-bīn , 10 A-lûn tio̍h chi̍t-nî chi̍t-pái tī tôaⁿ-téng ê kak sio̍k-chōe ;  i chi̍t-nî chi̍t-pái tio̍h ēng sio̍k-chōe-chè ê huih tī tôaⁿ-téng sio̍k-chōe ;  ta̍k sè-tāi tio̍h án-ni ;  chit-ê tôaⁿ tī Iâ-hô-hoa ê bīn-chêng chòe chì-sèng , 11 Iâ-hô-hoa hoan-hù Mô͘-se kóng , 12 Lí sǹg Í-sek-lia̍t lâng ê lâng-gia̍h ,  chiàu in tiong-kan só͘ chiūⁿ-sǹg-ê ,  lí sǹg in ê sî ,  in ta̍k-lâng tio̍h ūi-tio̍h ka-kī ê sìⁿ-miā ēng sio̍k-hôe ê kè-chîⁿ hiàn hō͘ Iâ-hô-hoa ;  bián-tit lí sǹg in ê sî ,  tī in tiong-kan ū chai-ē , 13 Kìⁿ-nā kè-khì ,  kui tī hiah-ê chiūⁿ-sǹg-ê ,  ta̍k-lâng tio̍h chiàu sèng-só͘ ê phêng the̍h-chhut pòaⁿ sià-khek-le̍k ê gûn ;  chit pòaⁿ sià-khek-le̍k sī hiàn hō͘ Iâ-hô-hoa ê ;  chi̍t sià-khek-le̍k sī jī-cha̍p ê kùi-la̍h , 14 Kìⁿ-nā kè-khì kui tī hiah-ê chiūⁿ-sǹg-ê ,  tùi jī-cha̍p hè í-chiūⁿ ê ,  tio̍h chiong chit-ê hiàn hō͘ Iâ-hô-hoa , 15 Ūi-tio̍h sio̍k-hôe lín ê sìⁿ-miā chiong chit-ê hiàn hō͘ Iâ-hô-hoa ê sî ,  hó-gia̍h lâng m̄-thang chhut khah-chōe ,  sòng-hiong lâng iā m̄-thang chhut khah-chió ;  ta̍k-lâng chún-chún chhut pòaⁿ sià-khek-le̍k , 16 Lí tio̍h tùi Í-sek-lia̍t lâng siu chit-ê sio̍k-hôe ê gûn ,  chòe hōe-bō͘ ê lō͘-ēng ;  thang tī Iâ-hô-hoa ê bīn-chêng ,  ūi Í-sek-lia̍t lâng chòe kì-liām ,  lâi sio̍k-hôe lín ê sìⁿ-miā , 17 Iâ-hô-hoa hoan-hù Mô͘-se kóng , 18 Lí tio̍h ēng tâng chòe sóe-tn̄g ê phûn ,  i ê chō iā tio̍h ēng tâng chòe ,  thang ēng i sóe-tn̄g ;  tio̍h hē i tī hōe-bō͘ kap tôaⁿ ê tiong-kan ;  lāi-bīn tio̍h tóe chúi , 19 A-lûn kap i ê kiáⁿ beh tī-hia sóe in ê chhiú ,  in ê kha , 20 In ji̍p hōe-bō͘ ,  á-sī chiū-kūn tôaⁿ-chêng ho̍k-sāi ,  ēng hé sio-chè ho̍k-sāi Iâ-hô-hoa ê sî ,  tio̍h ēng chúi sóe ,  bián-tit sí-bô , 21 In tio̍h án-ni sóe-chhiú sóe-kha ,  bián-tit sí-bô ;  che sī chòe in tiāⁿ-tio̍h ê lē ,  chiū-sī chòe i kap i ê hō͘-è ta̍k sè-tāi éng-oán ê lē , 22 Iâ-hô-hoa koh hoan-hù Mô͘-se kóng , 23 Lí tio̍h chhú siōng-phín ê hiuⁿ-liāu ,  chiū-sī choan ê bu̍t-io̍h ,  gō͘-pah sià-khek-le̍k ,  phang ê jio̍k-kùi chi̍t-pòaⁿ ,  chiū-sī nn̄g-pah gō͘-cha̍p ,  phang ê chhiong-pô͘ nn̄g-pah gō͘-cha̍p , 24 tîm-hiuⁿ gō͘-pah ,  lóng chiàu sèng-só͘ ê phêng ,  kap kaⁿ-ná-iû chi̍t-him , 25 Lí tio̍h ēng i chòe thang boah ê sèng-iû ,  chiū-sī chiàu chòe phang-bī ê hoat tiau-hô i ;  sī beh chòe thang boah ê sèng-iû , 26 Tio̍h ēng chit-ê iû boah hōe-bō͘ kap hoat-kūi , 27 toh kap toh-téng it-chhè ê khì-kū ,  teng-tâi kap teng-tâi ê khì-kū ,  í-ki̍p hiuⁿ-tôaⁿ , 28 sio-chè ê tôaⁿ kap i it-chhè ê khì-kū ,  sóe-tn̄g ê phûn kap i ê chō , 29 Lí tio̍h hō͘ in chòe-sèng ,  hō͘ in chiâⁿ-chòe chì-sèng ;  kìⁿ-nā bong-tio̍h i-ê lóng hun-piat chòe-sèng , 30 Lí tio̍h ēng iû boah A-lûn kap i hiah-ê kiáⁿ ,  hō͘ in chòe-sèng ,  thang chòe chè-si lâi ho̍k-sāi Góa , 31 Lí tio̍h kā Í-sek-lia̍t lâng kóng ,  Chit-ê iû beh chòe Góa ê sèng-iû ,  chòe boah ê lō͘-ēng ,  kàu lín ta̍k sè-tāi , 32 M̄-thang tò tī lâng ê seng-khu ,  iā m̄-thang chiàu chit-ê tiau-hô ê hoat chòe kap chi̍t-ê saⁿ chhin-chhiūⁿ ê ;  chit-ê iû sī sèng ,  lín iā tio̍h lia̍h i chòe-sèng , 33 Kìⁿ-nā tiau-hô kap chit-ê saⁿ chhin-chhiūⁿ ,  á-sī ēng i boah tī gōa-lâng ê seng-khu ê ,  beh tùi i ê peh-sìⁿ ê tiong-kan siū chián-tû , 34 Iâ-hô-hoa tùi Mô͘-se kóng ,  Lí tio̍h chhú phang ê hiuⁿ-liāu ,  chiū-sī ná-ta̍t ,  tí-hê-le̍k ,  hek-pī-ná ;  chiah-ê phang-phang ê hiuⁿ-liāu ,  kap chheng ê jú-hiuⁿ ,  ta̍k-iūⁿ chhìn pîⁿ-tāng ; 35 lí tio̍h ēng chiah-ê chòe hiuⁿ ,  chiàu chòe phang-bī ê hoat lâi chòe phang-liāu ,  ēng iâm tiau-hô ,  hō͘ i chheng-khì koh sèng ; 36 chit-ê hiuⁿ lí tio̍h the̍h tām-po̍h ,  cheng hō͘ i chin iù ,  hē tī hōe-bō͘-lāi hoat-kūi chêng ;  Góa beh tī-hia kap lí siong-hōe ;  lín tio̍h lia̍h i chòe chì-sèng , 37 Lín só͘ chòe ê hiuⁿ m̄-thang chiàu chit-ê tiau-hô ê hoat ,  ūi-tio̍h ka-kī lâi chòe ;  lín tio̍h lia̍h i chòe-sèng ,  kui tī Iâ-hô-hoa , 38 Kìⁿ-nā chòe chhin-chhiūⁿ chit-khoán ê hiuⁿ ,  ài beh phīⁿ-phang ê ,  beh tùi i ê peh-sìⁿ-tiong siū chián-tû , 
