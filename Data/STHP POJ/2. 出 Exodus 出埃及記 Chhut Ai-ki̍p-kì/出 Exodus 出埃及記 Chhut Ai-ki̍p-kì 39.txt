1 In ēng lâm-sek ,  chí-sek ,  chu-âng-sek ê liāu chòe cheng-kong ê i-ho̍k ,  tī sèng-só͘ chhēng lâi ho̍k-sāi ,  koh kā A-lûn chòe sèng-saⁿ ,  sī chiàu Iâ-hô-hoa só͘ hoan-hù Mô͘-se-ê , 2 I ēng kim kap lâm-sek ,  chí-sek ,  chu-âng-sek ê liāu ,  kap kè-pháng ê iù-tōe ,  chòe í-hut-tek , 3 In chiong kim tûi chòe po̍h-phìⁿ ,  chián chòe sòaⁿ ,  chham tī lâm-sek ,  chí-sek ,  chu-âng-sek ê liāu ,  kap iù-tōe ēng kî-khiáu ê kang chòe-ê , 4 Koh kā i chòe phi-kian lâi liân-i ,  hō͘ i siang-pêng saⁿ-liân , 5 Hit téng-bīn kî-khiáu ê kang chit-ê tòa ,  só͘ ēng lâi hâ-ê ,  kap í-hut-tek tâng-chi̍t-iūⁿ ê chòe-hoat ,  kap i liân-chòe chi̍t-tè ,  ēng kim kap lâm-sek ,  chí-sek ,  chu-âng-sek ê liāu ,  kap kè-pháng ê iù-tōe chòe-i ;  chiàu Iâ-hô-hoa só͘ hoan-hù Mô͘-se-ê , 6 Koh tok âng-bé-ló ji̍p tī kim-chô-ni̍h ,  chiàu khek-ìn ê hoat ,  khek Í-sek-lia̍t hiah-ê kiáⁿ ê miâ tī hit téng-bīn ; 7 an tī í-hut-tek ê phi-kian ,  ūi Í-sek-lia̍t lâng chòe kì-liām ê chio̍h ;  chiàu Iâ-hô-hoa só͘ hoan-hù Mô͘-se-ê , 8 I ēng kî-khiáu ê sai-hū ê chhiú-kang chòe pó͘-kòa ,  kap í-hut-tek tâng chi̍t-iūⁿ ê chòe-hoat ;  ēng kim ,  kap lâm-sek ,  chí-sek ,  chu-âng-sek ê liāu ,  kap kè-pháng ê iù-tōe chòe-ê , 9 Pó͘-kòa sī sù-hong-ê ;  áu chòe siang-têng ;  tn̂g chi̍t-lia̍h ,  khoah chi̍t-lia̍h ,  sī siang-têng-ê , 10 Téng-bīn ji̍p pó-chio̍h sì-chōa ,  chi̍t-chōa sī âng-pó-chio̍h ,  n̂g-ge̍k ,  âng-ge̍k ;  che sī tē-it chōa , 11 Tē-jī chōa sī le̍k-pó-chio̍h ,  lâm-pó-chio̍h ,  kim-kong-chio̍h , 12 Tē-saⁿ chōa sī chí-sek ê bé-ló ,  pe̍h-sek ê bé-ló ,  chí-sek ê chúi-chiⁿ , 13 Tē-sì chōa sī le̍k-ge̍k ,  âng-bé-ló ,  phek-ge̍k ;  chiah-ê lóng ji̍p tī kim-chô-lāi , 14 Chiah-ê pó-chio̍h chiàu Í-sek-lia̍t ê kiáⁿ ê miâ ,  kiōng cha̍p-jī tè ,  chhin-chhiūⁿ khek ìn ,  múi-tè khek chi̍t ê miâ ,  ūi-tio̍h cha̍p-jī chi-phài lâi chòe-i , 15 In ēng hó-kim phah liān-á ,  chhin-chhiūⁿ soh-á ,  an tī pó͘-kòa , 16 In koh chòe nn̄g ê kim-chô kap nn̄g ê kim-khoân ,  chiong chit nn̄g ê khoân an tī pó͘-kòa ê siang-thâu , 17 Chiong só͘ phah hit nn̄g tiâu kim-liān-á ,  liân tī siang-thâu nn̄g ê khoân , 18 Ēng só͘ phah nn̄g-tiâu liān-á ê siang-thâu ,  liân tī nn̄g ê chô ,  an tī í-hut-tek phi-kian ê thâu-chêng , 19 Chòe nn̄g ê kim-khoân ,  hē tī pó͘-kòa siang-thâu ê kîⁿ ,  kūn í-hut-tek ǹg-lāi hit-pêng , 20 Koh chòe nn̄g ê kim-khoân ,  an tī í-hut-tek phi-kian ē-bīn ê thâu-chêng ,  óa-kūn saⁿ-liân ê só͘-chāi ,  tī í-hut-tek kî-khiáu ê kang só͘ chit-ê tòa ê téng-bīn , 21 In ēng lâm-sek ê iù-tòa ,  chiong pó͘-kòa ê khoân kap í-hut-tek ê khoân pa̍k saⁿ-liân ,  hō͘ i liâm tī í-hut-tek kî-khiáu ê kang só͘ chit-ê tòa ;  hō͘ pó͘-kòa kap í-hut-tek bô lī-phāng ;  sī chiàu Iâ-hô-hoa só͘ hoan-hù Mô͘-se-ê , 22 I ēng chit-pò͘ ê kang chòe í-hut-tek lāi-bīn ê gōa-phàu ,  kui-niá sī lâm-sek , 23 Phàu ê tùi-tiong chòe chi̍t ê niá-khang ;  khang ê chiu-ûi chit niá-iân ,  chhin-chhiūⁿ chiàn-kah ê niá-khang ,  bián-tit phòa-li̍h , 24 Phàu ê ē-kha-pô͘ ,  ēng lâm-sek ,  chí-sek ,  chu-âng-sek ê liāu ,  kap kè-pháng ê iù-tōe ,  chòe sia̍h-liû , 25 Koh ēng hó-kim chòe hâm-lêng ,  ēng hâm-lêng ,  kâⁿ sia̍h-liû ,  hē tī phàu sì-ûi ê ē-kha-pô͘ ,  sia̍h-liû ê tiong-kan ; 26 chi̍t-lia̍p hâm-lêng ,  chi̍t-lia̍p sia̍h-liû ,  chi̍t-lia̍p hâm-lêng ,  chi̍t-lia̍p sia̍h-liû ,  tī phàu sì-ûi ê ē-kha-pô͘ ,  thang chhēng lâi ho̍k-sāi ;  sī chiàu Iâ-hô-hoa só͘ hoan-hù Mô͘-se-ê , 27 In ēng chit-chiâⁿ ê iù-tōe-pò͘ ,  kā A-lûn kap i hiah-ê kiáⁿ chòe lāi-saⁿ , 28 Iā chòe iù-tōe-pò͘ ê bō ,  kap iù-tōe-pò͘ súi-súi pau thâu-khak ê kun ,  ēng kè-pháng ê iù-tōe-pò͘ chòe-khò͘ , 29 Koh ēng kè-pháng ê iù-tōe ,  kap lâm-sek ,  chí-sek ,  chu-âng-sek ê liāu ,  ēng siù-hoe ê chhiú-kang ,  chòe io-tòa ;  sī chiàu Iâ-hô-hoa só͘ hoan-hù Mô͘-se ê , 30 In ēng hó-kim chòe sèng ê bián-liû ê pâi ,  chiàu khek-ìn ê hoat ;  khek-jī tī hit téng-bīn ,  kóng ,  CHÒE SÈNG KUI IÂ-HÔ-HOA , 31 Koh ēng lâm-sek ê tòa ,  chiong pâi pa̍k tī bō-téng ;  sī chiàu Iâ-hô-hoa só͘ hoan-hù Mô͘-se-ê , 32 Tùi án-ni chū-chi̍p ê hōe-bō͘ it-chhè ê kang lóng chòe bêng-pe̍k ,  hoān-nā Iâ-hô-hoa só͘ hoan-hù Mô͘-se ê ,  Í-sek-lia̍t lâng chiàu án-ni chòe , 33 In sàng kàu Mô͘-se hia ,  chiū-sī hōe-bō͘ ,  pò͘-pîⁿ ,  kap lóng-chóng ê khì-kū ,  i ê kau ,  pán ,  kông ,  thiāu ,  khū ; 34 ní-âng iûⁿ-káng-phê ê kòa ,  hái-káu-phê ê kòa ,  kap jia-cha̍h ê tiùⁿ-lî , 35 hoat-kūi kap i ê kǹg ,  kap si-un-só͘ ; 36 toh kap i lóng-chóng ê khì-kū ,  kap pâi-lia̍t ê piáⁿ ; 37 hó-kim ê teng-tâi ,  kap i ê teng-chóaⁿ ,  chiū-sī pâi-lia̍t ê teng-chóaⁿ ,  kap i lóng-chóng ê khì-kū ,  kap tiám kng ê iû ; 38 kim-tôaⁿ ,  boah ê iû ,  phang ê hiuⁿ-liāu ,  pò͘-pîⁿ-mn̂g ê mn̂g-lî ; 39 tâng-tôaⁿ ,  kap i ê tâng ê chân ,  i ê kǹg ,  kap i lóng-chóng ê khì-kū ,  sóe-tn̄g ê phûn kap i ê chō , 40 tiûⁿ ê tiùⁿ-ûi kap i ê thiāu ,  i ê khū ,  tiûⁿ-mn̂g ê mn̂g-lî ,  ēng ê soh ,  tèng ê teng ,  kap pò͘-pîⁿ kap hōe-bō͘-lāi it-khài chòe lō͘-ēng ê khì-kū ; 41 cheng-kong ê i-ho̍k ,  tī sèng-só͘ chhēng lâi ho̍k-sāi ,  kap chè-si A-lûn ê sèng-saⁿ ,  í-ki̍p i ê kiáⁿ ê saⁿ ,  chòe chè-si lâi ho̍k-sāi , 42 Í-sek-lia̍t lâng chiàu Iâ-hô-hoa só͘ hoan-hù Mô͘-se it-chhè ê ōe ,  chòe it-chhè ê kang , 43 Mô͘-se khòaⁿ-kìⁿ it-chhè ê kang ,  khòaⁿ ah ,  in í-keng chòe-chiâⁿ ,  chiàu Iâ-hô-hoa só͘ hoan-hù-ê ,  in chiàu án-ni chòe ;  Mô͘-se chiū kā in chiok-hok , 
