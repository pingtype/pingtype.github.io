1 Lí hun-piat in chòe-sèng ,  chòe chè-si ho̍k-sāi Góa ,  tio̍h án-ni kiâⁿ ;  chhú chi̍t-chiah kang ê gû-á ,  nn̄g-chiah bô hâ-chhû kang ê mî-iûⁿ , 2 koh bô-kàⁿ-piáⁿ ,  kap kiáu-iû ê bô-kàⁿ-piáⁿ ,  kap boah-iû bô-kàⁿ ê po̍h-piáⁿ ,  lóng tio̍h ēng hó ê mī-hún chòe-ê , 3 Chiah-ê piáⁿ tio̍h hē tī chi̍t kha kheng ,  tóe tī kheng-ni̍h tòa-lâi ,  koh khan hit chiah kang ê gû kap nn̄g chiah kang ê mî-iûⁿ lâi , 4 Tio̍h hō͘ A-lûn kap i hiah-ê kiáⁿ kàu hōe-bō͘ ê mn̂g-kháu ēng chúi sóe in , 5 Tio̍h the̍h hiah-ê i-ho̍k lâi ,  chiong lāi-saⁿ kap í-hut-tek lāi-bīn ê gōa-phàu ,  kap í-hut-tek ,  liân pó͘-kòa ,  kā A-lûn chhēng ;  iā ēng kî-khá ê kang só͘ chit í-hut-tek ê tòa kā i hâ ; 6 ēng bō tì tī i ê thâu-khak ,  chiong sèng ê bián-liû tha̍h tī bō ê téng-bīn , 7 Tio̍h ēng boah ê iû tò tī i ê thâu-khak lâi boah i , 8 Tio̍h hō͘ i ê kiáⁿ lâi ,  kā in chhēng lāi-saⁿ , 9 Koh ēng tòa hâ A-lûn kap i hiah-ê kiáⁿ ,  kā in pau thâu-khak ê kun ;  in chiàu éng-oán ê lē tit-tio̍h chè-si ê chit ;  koh tio̍h kā A-lûn kap i hiah-ê kiáⁿ kiâⁿ siat-li̍p ê lé , 10 Lí tio̍h khan hit chiah kang ê gû kàu hōe-bō͘-chêng ;  A-lûn kap i hiah-ê kiáⁿ tio̍h hōaⁿ-chhiú tī gû ê thâu-khak-téng , 11 Lí tio̍h tī Iâ-hô-hoa ê bīn-chêng ,  tī hōe-bō͘ ê mn̂g-kháu ,  thâi hit chiah gû ; 12 chhú i ê huih tām-po̍h ,  ēng chńg-thâu-á boah tī tôaⁿ ê sì-kak ;  chiong huih lóng piàⁿ tī tôaⁿ-kha-ni̍h , 13 Tio̍h chiong it-chhè ngó͘-chōng ê iû ,  kap koaⁿ-téng ê bāng-se ,  kap nn̄g lia̍p io-chí ,  í-ki̍p io-chí ê iû ,  lóng sio tī tôaⁿ-téng , 14 To̍k-to̍k gû ê bah ,  kap i ê phê ,  i ê pùn ,  lóng tio̍h ēng hé sio tī iâⁿ-gōa ;  sī chòe sio̍k-chōe-chè , 15 Lí tio̍h khan chi̍t chiah kang ê mî-iûⁿ lâi ;  A-lûn kap i hiah-ê kiáⁿ tio̍h hōaⁿ-chhiú tī hit chiah iûⁿ ê thâu-khak-téng , 16 Tio̍h thâi hit chiah iûⁿ ,  chiong i ê huih hiù tī tôaⁿ ê sì-ûi , 17 Tio̍h chiong iûⁿ chhiat chi̍t-tè chi̍t-tè ,  sóe ngó͘-chōng kap thúi ,  lok tī chhiat kui tè ê bah kap thâu ê téng-bīn , 18 Tio̍h chiong kui chiah iûⁿ sio tī tôaⁿ-téng ,  sī hiàn hō͘ Iâ-hô-hoa ê sio-chè ;  sī phang-phang-ê ,  ēng hé sio hō͘ Iâ-hô-hoa ê chè , 19 Lí tio̍h chiong tē-jī chiah kang ê mî-iûⁿ khan-lâi ;  A-lûn kap i hiah-ê kiáⁿ tio̍h hōaⁿ-chhiú tī iûⁿ ê thâu-khak-téng , 20 Lí tio̍h thâi hit chiah iûⁿ ,  chhú i ê huih tām-po̍h ,  boah tī A-lûn chiàⁿ-pêng ê hī-á-sûi ,  kap i chiah-ê kiáⁿ ,  chiàⁿ-pêng ê hī-á-sûi ,  koh boah tī in chiàⁿ-chhiú ê tōa-pō͘-bú ,  kap chiàⁿ-kha ê tōa-pō͘-bú ;  koh chiong huih hiù tī tôaⁿ ê sì-ûi , 21 Lí tio̍h chhú tôaⁿ-téng ê huih tām-po̍h kap boah ê iû ,  hiù tī A-lûn kap i ê saⁿ ,  koh hiù tī i ê kiáⁿ kap i ê kiáⁿ ê saⁿ ;  i kap i ê saⁿ ,  i ê kiáⁿ kap i ê kiáⁿ ê saⁿ ,  lóng hun-piat chòe sèng , 22 Koh tio̍h chhú hit chiah iûⁿ ê iû ,  kap i ê pûi ê bé ,  kap khàm ngó͘-chōng ê iû ,  kap koaⁿ-téng ê bāng-se ,  nn̄g lia̍p io-chí ,  í-ki̍p io-chí ê iû ,  kap chiàⁿ-pêng ê thúi (che sī chiâⁿ siat-li̍p ê lé ê iûⁿ) ; 23 koh tùi hit-khia hē tī Iâ-hô-hoa ê bīn-chêng tóe bô-kàⁿ-piáⁿ ê kheng-á-lāi ,  the̍h chi̍t tè piáⁿ ,  chi̍t tè kiáu-iû ê piáⁿ ,  chi̍t-tè po̍h-piáⁿ ; 24 lóng hē tī A-lûn ê chhiú kap i ê kiáⁿ ê chhiú ,  iô tī Iâ-hô-hoa ê bīn-chêng ,  chòe iô-chè , 25 Lí tio̍h tùi in ê chhiú chih-lâi ,  sio tī tôaⁿ-téng sio-chè ê téng-bīn ,  chòe phang-phang tī Iâ-hô-hoa ê bīn-chêng ;  sī ēng hé sio hō͘ Iâ-hô-hoa ê chè , 26 A-lûn siū siat-li̍p ê lé só͘ hiàn kang ê iûⁿ ,  lí tio̍h chhú i ê heng ,  iô tī Iâ-hô-hoa ê bīn-chêng ,  chòe iô-chè ;  che sī lí ê hūn-gia̍h , 27 Kiâⁿ siat-li̍p ê lé só͘ hiàn kang ê iûⁿ ,  hit-ê iô-chè ê heng kap kú-chè ê thúi ,  chiū-sī só͘ iô-ê ,  só͘ kú-khí-ê ,  lí tio̍h hun-piat i chòe-sèng ,  chiū-sī sio̍k tī A-lûn kap i hiah-ê kiáⁿ-ê , 28 Che tio̍h chòe A-lûn kap i ê kiáⁿ-sun tùi Í-sek-lia̍t lâng só͘ tit-tio̍h éng-oán ê hūn-gia̍h ;  in-ūi sī kú-chè ;  tio̍h tùi Í-sek-lia̍t lâng pêng-an-chè ê tiong-kan chòe kú-chè ;  chiū-sī in hiàn hō͘ Iâ-hô-hoa ê kú-chè , 29 A-lûn ê sèng-saⁿ tio̍h lâu hō͘ i āu-tāi ê kiáⁿ-sun ,  thang chhēng i lâi siū boah-iû ,  iā chhēng i lâi siū siat-li̍p , 30 I ê kiáⁿ ,  hit-ê sòa-chiap i tng chè-si ê ,  ta̍k-pái ji̍p hōe-bō͘ ,  tī sèng-só͘ ho̍k-sāi ê sî ,  tio̍h chhēng chhit-ji̍t kú , 31 Kiâⁿ siat-li̍p ê lé só͘ hiàn kang ê iûⁿ ê bah ,  lí tio̍h tī sèng ê só͘-chāi chú i , 32 A-lûn kap i ê kiáⁿ tio̍h tī hōe-bō͘ ê mn̂g-kháu chia̍h chit chiah iûⁿ ê bah kap kheng-á-lāi ê piáⁿ , 33 In tio̍h chia̍h só͘ ēng lâi sio̍k-chōe ê mi̍h ,  hō͘ in tam-tng chit ,  iā hun-piat in chòe-sèng ;  to̍k-to̍k gōa-lâng m̄-thang chia̍h ,  in-ūi che sī sèng-mi̍h , 34 Hit-ê kiâⁿ siat-li̍p ê lé só͘ hiàn ê bah á-sī piáⁿ ,  nā ū lâu kàu keh chá-khí-ê ,  lí tio̍h chiong só͘ lâu-ê ēng hé sio i ;  m̄-thang chia̍h i ,  in-ūi sī sèng ê mi̍h , 35 Lí tio̍h chiàu Góa it-chhè só͘ hoan-hù-ê kiâⁿ tī A-lûn kap i ê kiáⁿ ;  kiâⁿ siat-li̍p ê lé tio̍h chhit-ji̍t kú , 36 Ta̍k-ji̍t tio̍h hiàn kang ê gû chi̍t-chiah chòe sio̍k-chōe-chè ;  lí ūi tôaⁿ sio̍k-chōe ê sî chiū hō͘ i chheng-khì ;  iā tio̍h kā i boah-iû ,  hun-piat i chòe-sèng , 37 Lí tio̍h ūi tôaⁿ sio̍k-chōe chhit-ji̍t kú ,  hō͘ i chiâⁿ-sèng ;  tôaⁿ chiū chiâⁿ chòe chì-sèng ;  kìⁿ-nā bong-tio̍h i-ê lóng hun-piat chòe-sèng , 38 Lí só͘ tio̍h hiàn tī tôaⁿ-ni̍h-ê sī chiah-ê ;  chiū-sī bē móa-nî ê iûⁿ-á nn̄g-chiah ,  ta̍k-ji̍t tio̍h hiàn ; 39 chá-khí-sî tio̍h hiàn chi̍t-chiah ;  hông-hun ê sî tio̍h hiàn hit-chiah , 40 Lí tio̍h ēng iù ê mī-hún chi̍t i-hoat cha̍p-hūn ê chi̍t ,  ēng khoeh-hó ê iû chi̍t-him sì-hūn ê chi̍t tiau-hô-ê ,  kap chi̍t chiah iûⁿ-á saⁿ-tâng hiàn ;  koh ēng chiú chi̍t-him sì-hūn ê chi̍t chòe koàn-tiān , 41 Iáu hit chiah-ê iûⁿ-á tio̍h tī hông-hun ê sî lâi hiàn ,  tio̍h chiàu chá-khí-sî ê sò͘-chè kap koàn-tiān ê lé liāu-lí i ,  chòe phang-phang ,  ēng hé sio lâi hiàn hō͘ Iâ-hô-hoa ê chè , 42 Che beh tī Iâ-hô-hoa ê bīn-chêng ,  tī hōe-bō͘ ê mn̂g-kháu ,  chòe lín ta̍k sè-tāi siông-siông hiàn ê sio-chè ;  Góa beh tī-hia kap lín siong-hōe ,  kap lí kóng-ōe , 43 Góa beh tī-hia kap Í-sek-lia̍t lâng siong-hōe ,  hōe-bō͘ chiū beh in-ūi Góa ê êng-kng chiâⁿ-chòe sèng , 44 Góa beh hō͘ hōe-bō͘ kap tôaⁿ chòe-sèng ;  iā beh hō͘ A-lûn kap i hiah-ê kiáⁿ chòe-sèng ,  chòe chè-si lâi ho̍k-sāi Góa , 45 Góa beh tiàm tī Í-sek-lia̍t lâng ê tiong-kan ,  chòe in ê Siōng-tè , 46 In beh chai Góa sī Iâ-hô-hoa in ê Siōng-tè ,  sī chhōa in chhut Ai-ki̍p tōe ;  thang hō͘ Góa tiàm tī in tiong-kan ;  Góa sī Iâ-hô-hoa in ê Siōng-tè , 
