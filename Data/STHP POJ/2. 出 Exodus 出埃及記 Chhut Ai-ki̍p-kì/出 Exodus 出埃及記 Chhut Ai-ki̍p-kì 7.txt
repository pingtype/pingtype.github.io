1 Iâ-hô-hoa tùi Mô͘-se kóng ,  Khòaⁿ ah ,  Góa hō͘ lí tùi-tī Hoat-ló chòe Siōng-tè ;  lí ê hiaⁿ A-lûn beh chòe lí ê sian-ti , 2 Kìⁿ-nā Góa só͘ hoan-hù lí-ê ,  lí lóng tio̍h kóng i ;  lí ê hiaⁿ A-lûn tio̍h tùi Hoat-ló kóng ,  hō͘ i chún Í-sek-lia̍t lâng chhut i ê tōe , 3 Góa beh hō͘ Hoat-ló ê sim ngī ,  iā beh tī Ai-ki̍p tōe kiâⁿ Góa chōe-chōe ê sîn-jiah kî-sū , 4 Chóng-sī Hoat-ló bô beh thiaⁿ lín ;  Góa beh chhun Góa ê chhiú tī Ai-ki̍p ,  ēng tōa ê sím-phòaⁿ chhōa Góa ê kun-tūi ,  Góa ê peh-sìⁿ Í-sek-lia̍t lâng ,  chhut Ai-ki̍p tōe , 5 Góa chhun Góa ê chhiú tī Ai-ki̍p ,  chhōa Í-sek-lia̍t lâng tùi in tiong-kan chhut-lâi ê sî ,  Ai-ki̍p lâng chiū chai Góa sī Iâ-hô-hoa , 6 Mô͘-se ,  A-lûn chiū án-ni kiâⁿ ;  Iâ-hô-hoa cháiⁿ-iūⁿ hoan-hù in ,  in chiū chiàu án-ni kiâⁿ , 7 In kap Hoat-ló kóng-ōe ê sî ,  Mô͘-se poeh-cha̍p hè ,  A-lûn poeh-cha̍p-saⁿ hè , 8 Iâ-hô-hoa tùi Mô͘-se tùi A-lûn kóng , 9 Hoat-ló nā tùi lín kóng ,  Lín tio̍h kiâⁿ chi̍t kiāⁿ kî-sū lâi khòaⁿ-māi leh ;  lí tio̍h tùi A-lûn kóng ,  Kia̍h lí ê koáiⁿ-á lâi hiat tī Hoat-ló ê bīn-chêng ,  hō͘ i pìⁿ-chòe chôa , 10 Mô͘-se ,  A-lûn ji̍p-khì kìⁿ Hoat-ló ,  chiū án-ni kiâⁿ ,  chiàu Iâ-hô-hoa só͘ hoan-hù-ê ;  A-lûn chiong i ê koáiⁿ-á hiat tī Hoat-ló kap i ê jîn-sîn ê bīn-chêng ,  koáiⁿ-á chiū pìⁿ-chòe chôa , 11 Hoat-ló iā tiàu tì-hūi ê lâng kap sai-kong lâi ,  in sī Ai-ki̍p ê phok-sū ,  iā ēng in ê siâ-su̍t chiàu án-ni kiâⁿ , 12 In ta̍k-lâng hiat in ê koáiⁿ-á ,  lóng pìⁿ-chòe chôa ;  chóng-sī A-lûn ê koáiⁿ-á thun in ê koáiⁿ-á , 13 Hoat-ló ê sim ngī ,  bô beh thiaⁿ in ,  tú-tú chiàu Iâ-hô-hoa só͘ kóng-ê , 14 Iâ-hô-hoa tùi Mô͘-se kóng ,  Hoat-ló ê sim kò͘-chip ,  i m̄-chún peh-sìⁿ khì , 15 Thiⁿ-kng-chá lí khì kìⁿ Hoat-ló ;  khòaⁿ ah ,  i chhut-khì chúi-piⁿ ;  lí tio̍h khiā tī hô-piⁿ tán-chih i ;  lí ê chhiú tio̍h kia̍h hit-ki pìⁿ-chôa ê koáiⁿ-á , 16 tùi i kóng ,  Iâ-hô-hoa  ,  Hi-pek-lâi lâng ê Siōng-tè ,  chhe góa lâi kìⁿ lí ,  kóng ,  Chún Góa ê peh-sìⁿ khì ,  thang tī khòng-iá ho̍k-sāi Góa ;  khòaⁿ ah ,  kàu-taⁿ lí iáu-bē ū thiaⁿ , 17 Iâ-hô-hoa án-ni kóng ,  Lí beh tùi chit chi̍t-kiāⁿ chai Góa sī Iâ-hô-hoa ;  khòaⁿ ah ,  góa beh ēng góa chhiú-ni̍h ê koáiⁿ-á phah hô-tiong ê chúi ,  chúi chiū pìⁿ-chòe huih , 18 Hô-ni̍h ê hî beh sí ,  hô iā beh chhàu-bī ;  Ai-ki̍p lâng iàm-chiān m̄-ài lim hô ê chúi , 19 Iâ-hô-hoa tùi Mô͘-se kóng ,  Lí tio̍h kā A-lûn kóng ,  Kia̍h lí ê koáiⁿ-á ,  chhun lí ê chhiú tī Ai-ki̍p chiah-ê chúi ê téng-bīn ,  chiū-sī tī in ê kang ,  hô ,  tî ,  kap it-chhè ê chúi-khut ê téng-bīn ,  hō͘ in lóng pìⁿ-chòe huih ;  tī Ai-ki̍p piàn-tōe ,  bô-lūn chhâ ê khì-kū ,  chio̍h ê khì-kū ,  lóng beh ū huih , 20 Mô͘-se ,  A-lûn chiū án-ni kiâⁿ ,  chiàu Iâ-hô-hoa só͘ hoan-hù ;  tī Hoat-ló kap i ê jîn-sîn ê bīn-chêng kia̍h-khí koáiⁿ-á ,  phah hô-ni̍h ê chúi ;  hô-ni̍h ê chúi lóng pìⁿ-chòe huih  , 21 Hô-ni̍h ê hî lóng sí ;  hô iā chhàu-bī ;  Ai-ki̍p lâng bōe-ōe lim hô-ni̍h ê chúi ;  Ai-ki̍p piàn-tōe lóng ū huih , 22 Ai-ki̍p ê phok-sū iā ēng in ê siâ-su̍t chiàu án-ni kiâⁿ ;  Hoat-ló ê sim ngī ,  m̄-thiaⁿ in ;  tú-tú chiàu Iâ-hô-hoa só͘ kóng-ê , 23 Hoat-ló tò-khì i ê kiong-lāi ;  chit-ê sū i iā bô khòa-sim , 24 Ai-ki̍p lâng tī hô ê siang-pêng ku̍t tōe ,  ài tit-tio̍h chúi thang lim ;  in-ūi hô ê chúi in bōe lim-tit , 25 Iâ-hô-hoa phah hô liáu-āu le̍k-kè chhit-ji̍t , 
