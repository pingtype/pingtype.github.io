1 Í-sek-lia̍t ê chèng-kiáⁿ ta̍k-ê tòa i ê ke-koàn kap Ngá-kok kàu Ai-ki̍p ,  in ê miâ kì tī ē-tóe , 2 Liû-piān ,  Se-biān ,  Lī-bī ,  Iû-tāi ; 3 Í-sat-ka ,  Se-pò͘-lûn ,  Piān-ngá-bín ; 4 Tàn ,  Ná-hut-tha-lī ,  Ka-tek ,  A-siat , 5 Tùi Ngá-kok só͘-siⁿ-ê ,  kiōng ū chhit-cha̍p lâng ;  Iok-sek í-keng tī Ai-ki̍p , 6 Iok-sek kap i ê hiaⁿ-tī kap hit-tāi ê lâng lóng sí , 7 Í-sek-lia̍t lâng gâu siⁿ ,  gâu thoân ,  ke-thiⁿ chōe-chōe ,  koh heng-ōng ,  ke̍k-kî kiông-sēng ;  chhiong-móa hit-ê tōe , 8 Ai-ki̍p ū sin ê ông heng-khí ,  m̄-bat Iok-sek ê , 9 I tùi i ê peh-sìⁿ kóng ,  Khòaⁿ ah ,  chit-ê peh-sìⁿ ,  Í-sek-lia̍t lâng ,  pí lán khah-chōe ,  khah-kiông ; 10 lâi ah ,  lán tio̍h ēng kè-chhek lâi khoán-thāi in ,  kiaⁿ-liáu in ke-thiⁿ chin-chōe ;  āu-lâi nā tú-tio̍h kau-chiàn ê sū ,  in kap lán ê tùi-te̍k liân-ha̍p ,  lâi kong-kek lán ,  koh tùi chit-ê tōe chiūⁿ-khì , 11 Tùi án-ni siat-li̍p tok-kang-ê koán-hat in ,  ēng tāng-tàⁿ khó͘-chhó͘ in ;  in chiū kā Hoat-ló khí Pí-tong Lân-sek nn̄g ê siâⁿ chòe hú-khò͘ , 12 Chóng-sī ná khó͘-chhó͘ in ,  in ná chōe ná khui-khoah ,  Tùi án-ni chiū ūi-tio̍h Í-sek-lia̍t lâng khòa-lū , 13 Ai-ki̍p lâng chiū tok-chek Í-sek-lia̍t lâng chòe khó͘-kang ; 14 hō͘ in chòe-kang tio̍h-bôa ,  seng-hoa̍t kan-khó͘ ,  chhiau-thô͘ chòe-chng ,  kap choh chhân-ni̍h hiah-ê kang ;  tī it-chhè só͘ chòe ê kang bô-m̄-sī chin-giâm , 15 Ū Hi-pek-lâi ê khioh-chiá-bú ,  chi̍t-ê miâ Si-hut-la̍h ,  chi̍t-ê miâ Phó͘-a , 16 Ai-ki̍p ông tùi in kóng ,  Lín kā Hi-pek-lâi ê hū-jîn-lâng khioh kiáⁿ ,  khòaⁿ in lîm-phûn ê sî ;  nā sī ta-po͘ gín-á ,  tio̍h hō͘ i sí ;  nā sī cha-bó͘ gín-á ,  thang hō͘ i oa̍h , 17 Chóng-sī khioh-chiá-bú kèng-ùi Siōng-tè ,  bô chiàu Ai-ki̍p ông ê bēng-lēng lâi kiâⁿ ,  kéng-jiân lâu ta-po͘ gín-á ê oa̍h-miā , 18 Ai-ki̍p ông chiū kiò khioh-chiá-bú lâi ,  tùi in kóng ,  Lín siáⁿ-sū án-ni chòe ,  lâu ta-po͘ gín-á ê oa̍h-miā?19 Khioh-chiá-bú tùi Hoat-ló kóng ,  Hi-pek-lâi ê hū-jîn-lâng kap Ai-ki̍p ê hū-jîn-lâng bô tâng ;  in khah khoài-piān ,  khioh-chiá-bú iáu-bē kàu ,  in í-keng siⁿ-liáu , 20 Siōng-tè hó khoán-thāi khioh-chiá-bú ;  peh-sìⁿ ke-thiⁿ chin-chōe ,  ke̍k-kî kiông-sēng , 21 Khioh-chiá-bú in-ūi kèng-ùi Siōng-tè ,  Siōng-tè chiū hō͘ in chiâⁿ-ke , 22 Hoat-ló hoan-hù i ê chèng peh-sìⁿ kóng ,  Hoān só͘ siⁿ ê ta-po͘-kiáⁿ lín tio̍h kā i hiat-lo̍h hô ;  it-chhè ê cha-bó͘-gín-á ,  lín tio̍h lâu i ê sìⁿ-miā , 
