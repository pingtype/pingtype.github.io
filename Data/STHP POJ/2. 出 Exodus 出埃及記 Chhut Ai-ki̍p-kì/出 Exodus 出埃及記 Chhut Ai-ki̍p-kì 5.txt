1 Āu-lâi Mô͘-se  , A-lûn ji̍p-khì ,  kā Hoat-ló kóng ,  Í-sek-lia̍t ê Siōng-tè Iâ-hô-hoa án-ni kóng ,  Chún Góa ê peh-sìⁿ khì ,  in thang tī khòng-iá ūi Góa siú-choeh , 2 Hoat-ló kóng ,  Iâ-hô-hoa sī chī-chūi hō͘ góa tio̍h thiaⁿ I ê ōe ,  chún Í-sek-lia̍t lâng khì ah? Góa m̄-bat Iâ-hô-hoa ,  iā m̄-chún Í-sek-lia̍t lâng khì , 3 In kóng ,  Hi-pek-lâi lâng ê Siōng-tè tú-tio̍h goán ;  kiû lí chún goán khì khòng-iá kiâⁿ saⁿ ji̍t ê lō͘ ,  chè-sū Iâ-hô-hoa goán ê Siōng-tè ,  kiaⁿ-liáu I ēng un-e̍k to-kiàm lîm-kàu goán , 4 Ai-ki̍p ông tùi in kóng ,  Mô͘-se ,  A-lûn ,  lín siáⁿ-sū hō͘ peh-sìⁿ hong-hòe in ê kang ah? lín khì taⁿ lín ê tàⁿ lah , 5 Hoat-ló kóng ,  Khòaⁿ ah ,  chit só͘-chāi ê peh-sìⁿ hiān-chāi chin-chōe ,  lín kéng-jiân hō͘ in soah in ê taⁿ-tàⁿ , 6 Tng hit-ji̍t Hoat-ló hoan-hù peh-sìⁿ ê tok-kang-ê kap in ê thâu-ba̍k ,  kóng , 7 Lín m̄-thang chiàu-kū ēng chháu hō͘ chit-ê peh-sìⁿ chòe chng ;  hō͘ in khì ka-kī khioh chháu , 8 In chêng chòe chng ê siàu-gia̍h ,  lín iû-goân hō͘ in án-ni chòe ,  m̄-thang sió-khóa kiám-chió ;  in-ūi in pîn-tōaⁿ ,  só͘-í âu-kiò kóng ,  Chún goán khì chè-sū goán ê Siōng-tè , 9 Lín tio̍h ēng khah-tāng ê kang hō͘ in chòe ,  hō͘ in tio̍h-bôa ;  bô khì thiaⁿ bô-iáⁿ ōe , 10 Peh-sìⁿ ê tok-kang-ê kap in ê thâu-ba̍k chhut-khì kā peh-sìⁿ kóng ,  Hoat-ló án-ni kóng ,  Góa m̄ ēng chháu hō͘ lín , 11 Lín khòaⁿ tah-lo̍h ū chháu ,  chiū ka-kī khì hia khioh ;  chóng-sī lín ê kang lóng bōe chió-tit , 12 Tùi án-ni peh-sìⁿ sì-sòaⁿ piàn Ai-ki̍p tōe ,  khioh chháu-á-iù lâi chòe chháu , 13 Tok-kang-ê pek in kóng ,  Lín ji̍t-ji̍t tio̍h chòe-oân lín ê kang kap í-chêng ū chháu bô koh-iūⁿ , 14 Hoat-ló tok-kang-ê phah i só͘ phài koán-lí Í-sek-lia̍t lâng ê thâu-ba̍k ,  kóng ,  Lín chā-ji̍t kin-á-ji̍t cháiⁿ-iūⁿ bô chòe-oân lín ê kang ,  chiàu chiông-chêng ê siàu-gia̍h chòe chng ah?15 Í-sek-lia̍t lâng ê thâu-ba̍k lâi tùi Hoat-ló kiû-kiò ,  kóng ,  Siáⁿ-sū án-ni khoán-thāi lí ê lô͘-po̍k?16 Bô ēng chháu hō͘ lí ê lô͘-po̍k ,  koh kā goán kóng ,  Tio̍h chòe-chng ;  khòaⁿ ah ,  lí ê lô͘-po̍k siū-phah ;  si̍t-chāi sī lí ê peh-sìⁿ ê kè-sit , 17 I kóng ,  Lín pîn-tōaⁿ ,  lín pîn-tōaⁿ ;  só͘-í lín kóng ,  Chún goán khì chè-sū Iâ-hô-hoa , 18 Taⁿ lín khì chòe-kang ,  chháu m̄ hō͘ lín ,  chóng-sī chng tio̍h chiàu-gia̍h lâi kau , 19 Í-sek-lia̍t lâng ê thâu-ba̍k thiaⁿ-kìⁿ kóng ,  Ji̍t-ji̍t chòe chng ê gia̍h bōe thang kiám-chió ,  chiū chai hāi lah , 20 In lī-khui Hoat-ló chhut-lâi ,  tú-tio̍h Mô͘-se ,  A-lûn khiā tī in ê thâu-chêng ,  chiū tùi in kóng , 21 Goān Iâ-hô-hoa kàm-chhat lín ,  sím-phòaⁿ lín ;  in-ūi lín hō͘ goán tī Hoat-ló ê bīn-chêng kap i ê jîn-sîn ê bīn-chêng ū chhàu-miâ ,  ēng to hē tī in ê chhiú lâi thâi goán , 22 Mô͘-se tò-tńg-khì Iâ-hô-hoa hia ,  kóng ,  Chú ah ,  Lí siáⁿ-sū pháiⁿ khoán-thāi chit-ê peh-sìⁿ? siáⁿ-sū chhe góa?23 In-ūi tùi góa kìⁿ Hoat-ló ,  thok Lí ê miâ lâi kóng ê sî ,  i chiū pháiⁿ khoán-thāi chit-ê peh-sìⁿ ;  Lí iā lóng bô kiù Lí ê peh-sìⁿ , 
