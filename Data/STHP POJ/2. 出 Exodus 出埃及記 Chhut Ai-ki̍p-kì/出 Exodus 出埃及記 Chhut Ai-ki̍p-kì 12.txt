1 Iâ-hô-hoa tī Ai-ki̍p tōe tùi Mô͘-se ,  A-lûn kóng , 2 Chit ge̍h tio̍h chòe lín ê chiaⁿ-ge̍h ,  chòe nî-nî ê thâu-chi̍t-ge̍h , 3 Lín tio̍h tùi Í-sek-lia̍t ê choân-hōe kóng ,  Pún-ge̍h chhoe-cha̍p ji̍t ,  ta̍k-lâng tio̍h chiàu lāu-pē ê ke ,  chhú iûⁿ-á ,  chi̍t-ke chi̍t-chiah , 4 Nā sī chi̍t-ke ê lâng siuⁿ-chió ,  chi̍t-chiah iûⁿ-á chia̍h-bōe-liáu ,  i tio̍h kap keh-piah ê chhù-piⁿ ,  chiàu lâng-gia̍h ,  saⁿ-kap chhú chi̍t-chiah ;  lín pī-pān iûⁿ-á ,  tio̍h àn-sǹg ta̍k-lâng só͘ ōe chia̍h ê liōng , 5 Lín ê iûⁿ-á tio̍h bô hâ-chhû ê ,  bē-móa-nî ê iûⁿ-káng-á ;  lín tio̍h tùi mî-iûⁿ-tiong ,  á-sī soaⁿ-iûⁿ-tiong ,  chhú i ,  lóng thang ; 6 lín tio̍h lâu kàu pún-ge̍h cha̍p-sì ji̍t ,  hông-hun ê sî ,  Í-sek-lia̍t choân-hōe ê chèng-lâng tio̍h thâi iûⁿ-á , 7 In tio̍h chhú tām-po̍h huih ,  boah tī chia̍h iûⁿ-á hit keng chhù ,  siang-pêng ê mn̂g-khiā kap mn̂g-bâi , 8 Hit-mî tio̍h chia̍h iûⁿ-á ê bah ,  ēng hé pek i ,  kap bô-kàⁿ-piáⁿ khó͘-chhài chham-teh chia̍h , 9 M̄-thang chhiⁿ-chhiⁿ chia̍h ,  koat-toàn m̄-thang ēng chúi chú ,  tio̍h ēng hé pek ;  thâu ,  kha ,  kap ngó͘-chōng lóng tio̍h chia̍h , 10 Lóng m̄-thang lâu keh chá-khí ,  nā lâu kàu keh chá-khí tio̍h ēng hé sio , 11 Lín tio̍h án-ni chia̍h i ;  io hâ-tòa ,  kha chhēng-ôe ,  chhiú kia̍h koáiⁿ-á ,  iā tio̍h kóaⁿ-kín chia̍h ;  che sī Iâ-hô-hoa ê pôaⁿ-kè-choeh , 12 In-ūi hit-mî Góa beh piàn-kiâⁿ Ai-ki̍p tōe ,  phah-sí Ai-ki̍p tōe it-chhè thâu-chiūⁿ-siⁿ-ê ,  bô-lūn lâng kap cheng-siⁿ ;  koh beh sím-phòaⁿ Ai-ki̍p it-chhè ê siōng-tè ;  Góa chiū-sī Iâ-hô-hoa , 13 Chit-ê huih tī lín só͘ khiā-khí ê chhù ,  beh chòe lín ê kì-hō ;  Góa chi̍t-ē khòaⁿ-kìⁿ chit-ê huih ,  chiū tùi lín pôaⁿ-kè-khì ;  Góa phah Ai-ki̍p tōe ê sî ,  chai-ē bô kàu tī lín ,  lâi bia̍t lín , 14 Lín tio̍h ēng chit-ji̍t chòe kì-liām ,  siú i chòe Iâ-hô-hoa ê choeh ;  lín tio̍h tāi-tāi siú chit-ê choeh ,  chòe éng-oán ê lē , 15 Lín tio̍h chia̍h bô-kàⁿ-piáⁿ chhit-ji̍t kú ;  thâu-chi̍t-ji̍t tio̍h tùi lín ta̍k keng chhù tû-khì kàⁿ ;  in-ūi tùi thâu-chi̍t ji̍t kàu tē-chhit ji̍t ,  hoān-nā chia̍h ū kàⁿ ê ,  beh tùi Í-sek-lia̍t-tiong tû-khì , 16 Thâu-chi̍t ji̍t lín tio̍h ū sèng-hōe ,  chhit-ji̍t iā tio̍h ū sèng-hōe ;  chit nn̄g-ji̍t ,  tû-khì pī-pān ta̍k-lâng só͘ tio̍h chia̍h ê í-gōa ,  bô-lūn sím-mi̍h kang lóng m̄-thang chòe , 17 Lín tio̍h siú bô-kàⁿ-choeh ;  in-ūi Góa tú-tú tī hit-ji̍t chhōa lín ê kun-tūi tùi Ai-ki̍p tōe chhut-lâi ;  só͘-í lín tio̍h siú chit-ji̍t ,  ta̍k sè-tāi chòe éng-oán ê lē , 18 Tùi chiaⁿ-ge̍h cha̍p-sì ê-hng kàu jī-it ê-hng ,  lín tio̍h chia̍h bô-kàⁿ-piáⁿ , 19 Tī lín ta̍k keng chhù ,  chhit-ji̍t-lāi m̄-thang ū kàⁿ ;  in-ūi kìⁿ-nā chia̍h ū kàⁿ ê mi̍h ,  bô-lūn sī kià-kha-ê ,  á-sī pún-tōe-ê ,  hit-lâng tio̍h tùi Í-sek-lia̍t hōe-tiong tû-khì , 20 Ū-kàⁿ ê mi̍h ,  lín lóng m̄-thang chia̍h ;  tī lín it-chhè khiā-khí ê só͘-chāi ,  tio̍h chia̍h bô-kàⁿ-piáⁿ , 21 Mô͘-se chiū kiò Í-sek-lia̍t chèng tiúⁿ-ló lâi ,  kā in kóng ,  Lín ta̍k-lâng tio̍h chiàu ke-kháu chhú iûⁿ-á ,  thâi i chòe pôaⁿ-kè-choeh , 22 Lín tio̍h the̍h chi̍t-pé ê gû-chhek-chháu ,  ùn phûn-lāi ê huih ,  ēng phûn-lāi ê huih boah mn̂g-bâi ,  kap siang-pêng ê mn̂g-khiā ;  lín bô-lūn sím-mi̍h lâng m̄-thang tùi i ê chhù chhut-mn̂g ,  ti̍t-kàu bîn-á-chá-khí , 23 In-ūi Iâ-hô-hoa beh piàn-kiâⁿ ,  phah-sí Ai-ki̍p lâng ;  I khòaⁿ-kìⁿ huih tī mn̂g-bâi ,  kap siang-pêng ê mn̂g-khiā ,  Iâ-hô-hoa chiū beh pôaⁿ-kè hit-ê mn̂g ,  m̄-chún bia̍t sìⁿ-miā-ê ji̍p lín ê chhù ,  lâi phah-sí lín , 24 Chit-ê sū ,  lín tio̍h siú i ,  chòe lín kap lín ê kiáⁿ-sun éng-oán ê lē , 25 Āu-lâi lín kàu Iâ-hô-hoa chiàu I só͘ èng-ún siúⁿ-sù lín hit-ê tōe ,  chiū tio̍h siú chit-ê lé , 26 Lín ê kiáⁿ-jî nā mn̄g lín ,  Ūi siáⁿ-sū kiâⁿ chit-ê lé?27 lín chiū tio̍h kóng ,  Che sī Iâ-hô-hoa pôaⁿ-kè-choeh ê chè ;  tng Í-sek-lia̍t lâng tī Ai-ki̍p ê sî ,  I phah-sí Ai-ki̍p lâng ,  pôaⁿ-kè Í-sek-lia̍t lâng ê chhù ,  kiù lán ta̍k-ke ,  Tùi án-ni peh-sìⁿ àⁿ-thâu kèng-pài , 28 Í-sek-lia̍t lâng chiū khì án-ni kiâⁿ ;  Iâ-hô-hoa só͘ hoan-hù Mô͘-se ,  A-lûn-ê ,  in chiàu án-ni kiâⁿ , 29 Kàu pòaⁿ-mî Iâ-hô-hoa chiong Ai-ki̍p tōe só͘ ū ê tōa-kiáⁿ ,  chiū-sī tùi chē-ūi ê Hoat-ló ê tōa-kiáⁿ kàu kaⁿ-hoān ê tōa-kiáⁿ ,  í-ki̍p thâu-chúi-siⁿ ê cheng-siⁿ ,  it-chīn thâi-sí , 30 Hoat-ló kap it-chhè ê jîn-sîn ,  kap Ai-ki̍p ê chèng-lâng ,  mî-sî lóng khí-lâi ;  tī Ai-ki̍p ū tōa thî-khàu ê siaⁿ ,  in-ūi bô chi̍t-ke bô sí-lâng , 31 Hoat-ló thàu-mî tiàu Mô͘-se ,  A-lûn kóng ,  Khí-lâi ,  kap Í-sek-lia̍t lâng tio̍h tùi góa ê peh-sìⁿ tiong-kan chhut-khì ,  chiàu lín só͘ kóng ê ,  khì ho̍k-sāi Iâ-hô-hoa ; 32 iā chiàu lín só͘ kóng ê ,  liân iûⁿ-kûn gû-kûn tòa-tòa khì ;  iā tio̍h kā góa chiok-hok , 33 Ai-ki̍p lâng pek peh-sìⁿ ;  kah in kín-kín chhut in ê tōe ,  kóng ,  Goán lóng sí-lah , 34 Peh-sìⁿ chiū the̍h bô-kàⁿ ê chhiⁿ-mī ,  chiong chhiau-mī ê khì-kū pau tī saⁿ-lāi ,  pē tī keng-thâu-téng , 35 Í-sek-lia̍t lâng chiàu Mô͘-se ê ōe kiâⁿ ,  tùi Ai-ki̍p thó gûn-khì kim-khì kap i-chiûⁿ , 36 Iâ-hô-hoa hō͘ peh-sìⁿ tit-tio̍h un-tián tī Ai-ki̍p lâng ê bīn-chêng ,  chiàu in só͘-thó-ê hō͘ in ;  tùi án-ni in chhiúⁿ Ai-ki̍p lâng , 37 Í-sek-lia̍t lâng tùi Lân-sek khì So͘-kat ,  tû gín-á í-gōa ,  pō͘-kiâⁿ ê tōa-lâng iok ū la̍k-cha̍p-bān , 38 Koh ū chōe-chōe cha̍p-cho̍k ê lâng ,  iā ū iûⁿ-kûn gû-kûn chōe-chōe cheng-siⁿ kap in chiūⁿ-khì , 39 In ēng Ai-ki̍p tòa-chhut-lâi ê chhiⁿ-mī pek-chòe bô-kàⁿ-piáⁿ ;  bô hoat-kàⁿ ,  sī in-ūi siū-pek chhut Ai-ki̍p ,  bōe-ōe iân-chhiân-tit ,  iā bô ūi ka-kī pī-pān sím-mi̍h chia̍h-mi̍h , 40 Í-sek-lia̍t lâng chhut-gōa tī Ai-ki̍p sì-pah saⁿ-cha̍p nî , 41 Kàu sì-pah saⁿ-cha̍p nî móa ,  tú-tú hit-ji̍t ,  Iâ-hô-hoa ê kun-tūi lóng tùi Ai-ki̍p tōe chhut-lâi , 42 Chit-mî tio̍h ūi Iâ-hô-hoa siú i ,  in-ūi I chhōa in chhut Ai-ki̍p tōe ;  che sī Iâ-hô-hoa ê mî ,  sī Í-sek-lia̍t chèng lâng tāi-tāi só͘ tio̍h siú-ê , 43 Iâ-hô-hoa tùi Mô͘-se ,  A-lûn kóng ,  Pôaⁿ-kè-choeh ê lē sī án-ni ; 44 gōa-pang lâng lóng m̄-thang chia̍h i ;  to̍k-to̍k ta̍k-lâng ēng gûn bóe ê lô͘-po̍k ,  í-keng kā i kiâⁿ kat-lé ,  chiū thang chia̍h , 45 Kià-kha-ê kap chhiàⁿ-kang lâng lóng m̄-thang chia̍h , 46 Tio̍h tī chi̍t keng chhù chia̍h i ,  chi̍t tè bah iā m̄-thang tòa-chhut chhù-gōa ;  i ê kut chi̍t-ki iā m̄-thang phah-chi̍h , 47 Í-sek-lia̍t choân-hōe lóng tio̍h siú i , 48 Nā ū gōa-cho̍k lâng chhut-gōa tī lín tiong-kan ,  ài siú pôaⁿ-kè-choeh lâi ho̍k-sāi Iâ-hô-hoa ,  i só͘-ū ê ta-po͘-lâng tio̍h siū kat-lé ,  jiân-āu i thang lâi siú ,  chiū kap pún-cho̍k ê lâng bô koh-iūⁿ ;  chóng-sī bô siū kat-lé ê lâng ,  lóng m̄-thang chia̍h i , 49 Pún-cho̍k ê lâng kap gōa-cho̍k ê lâng chhut-gōa tī lín tiong-kan ,  lóng tâng-chi̍t-iūⁿ ê lē , 50 Í-sek-lia̍t chèng-lâng chiū án-ni kiâⁿ ,  chiàu Iâ-hô-hoa só͘ hoan-hù Mô͘-se ,  A-lûn ê khì chòe , 51 Tng hit-ji̍t Iâ-hô-hoa chhōa Í-sek-lia̍t lâng ,  chiàu in ê kun-tūi ,  chhut Ai-ki̍p tōe , 
