1 Iâ-hô-hoa kā Mô͘-se kóng , 2 Lí kā Í-sek-lia̍t lâng kóng ,  Tio̍h hiàn lé-mi̍h hō͘ Góa ;  kìⁿ-nā sim só͘ kam-goān-ê ,  lín thang kā i siu-lâi ,  chòe lé-mi̍h hō͘ Góa , 3 Só͘ tio̍h siu ê lé-mi̍h ,  chiū-sī kim ,  gûn ,  tâng , 4 lâm-sek ,  chí-sek ,  chu-âng-sek ê liāu ,  iù-tōe ,  soaⁿ-iûⁿ-mn̂g , 5 ní âng ê kang-iûⁿ-phê ,  hái-káu phê , 6 chō-kiap-chhâ ,  tiám teng ê iû ,  phang-phang ê phín-liāu ,  thang chòe ko-iû lâi boah ,  iā chòe phang-hiuⁿ , 7 âng-bé-ló ,  kap pa̍t-iūⁿ ê pó-chio̍h ,  thang siuⁿ í-hut-tek kap pó͘-kòa , 8 In tio̍h kā Góa khí sèng ê só͘-chāi ,  hō͘ Góa thang tiàm tī in tiong-kan , 9 Chiàu Góa it-chhè só͘ chí-sī lí ê ,  chiū-sī hōe-bō͘ ê khoán-sit ,  kap lāi-tiong khì-kū khoán-sit ,  lín tio̍h chiàu án-ni lâi chō , 10 In tio̍h ēng chō-kiap-chhâ chòe chi̍t ê kūi ,  tn̂g nn̄g-tiú-pòaⁿ ,  khoah tiú-pòaⁿ ,  koâiⁿ tiú-pòaⁿ , 11 Lí tio̍h ēng hó-kim pau ,  lāi-gōa lóng tio̍h pau ;  sì-ûi tio̍h khí kim-sòaⁿ , 12 Lí tio̍h kā i chù sì ê kim-khoân ,  an tī i ê sì-kha ,  chit-pêng nn̄g-khoân ,  hit-pêng nn̄g-khoân , 13 Tio̍h ēng chō-kiap-chhâ chòe nn̄g ki kǹg ,  ēng kim pau i , 14 Tio̍h chiong kǹg chhng tī kūi-piⁿ ê khoân-lāi ,  thang ēng lâi kng kūi ; 15 chiah-ê kǹg tio̍h siông-siông tī kūi ê khoân-lāi ,  m̄-thang thiu-chhut-lâi , 16 Tio̍h ēng Góa só͘ beh siúⁿ-sù lí ê lu̍t-hoat hē tī kūi-lāi , 17 Tio̍h ēng hó-kim chòe si-un-só͘ ,  tn̂g nn̄g-tiú-pòaⁿ ,  khoah tiú-pòaⁿ , 18 Tio̍h ēng kim chòe nn̄g ê ki-lō͘-peng ,  ēng phah ê hoat chòe-i ,  tī si-un-só͘ ê siang-thâu , 19 Chit-thâu chòe chi̍t ê ki-lō͘-peng ,  hit-thâu chòe chi̍t ê ki-lō͘-peng ;  siang-thâu ê ki-lō͘-peng ,  kap si-un-só͘ ,  tio̍h kui-tè ,  chòe saⁿ-liân , 20 Nn̄g ê ki-lō͘-peng tio̍h koâiⁿ-koâiⁿ thí-khui si̍t ,  ēng in ê si̍t jia si-un-só͘ ;  in ê bīn tio̍h saⁿ-tùi ;  ki-lō͘-peng ê bīn tio̍h àⁿ si-un-só͘ , 21 Tio̍h chiong si-un-só͘ an tī kūi-téng ,  koh chiong Góa só͘ beh siúⁿ-sù lí ê lu̍t-hoat hē tī kūi-lāi , 22 Góa beh tī-hia kap lí chū-hōe ,  koh beh tùi si-un-só͘ téng ,  chiū-sī tùi hoat-kūi téng ,  nn̄g ê ki-lō͘-peng ê tiong-kan ,  kap lí kóng Góa só͘ beh hoan-hù lí thoân hō͘ Í-sek-lia̍t lâng it-chhè ê sū , 23 Lí tio̍h ēng chō-kiap-chhâ chòe chi̍t tè toh ,  tn̂g nn̄g-tiú ,  khoah chi̍t-tiú ,  koâiⁿ tiú-pòaⁿ , 24 Tio̍h ēng hó-kim pau ,  sì-ûi khí kim-sòaⁿ , 25 Toh ê sì-ûi ,  kok chòe chi̍t pa-chiúⁿ khoah ê hoâiⁿ-niû ,  hoâiⁿ-niû-téng sì-ûi khí kim-sòaⁿ , 26 Lí tio̍h chòe sì ê kim-khoân ,  an tī i ê sì-kha ê sì-kak , 27 An khoân ê só͘-chāi tio̍h óa-kūn hoâiⁿ-niû ,  thang chhng-kǹg lâi kng toh , 28 Tio̍h ēng chō-kiap-chhâ chòe nn̄g ki kǹg ēng kim pau-i ,  thang ēng lâi kng toh , 29 Tio̍h chòe pôaⁿ ,  óaⁿ ,  poe ,  pân ,  thang lâi koàn-tiān ,  lóng tio̍h ēng hó-kim chòe , 30 Toh-téng siông-siông hē pâi-lia̍t ê piáⁿ tī Góa ê bīn-chêng , 31 Lí tio̍h ēng hó-kim chòe chi̍t ê teng-tâi ;  teng-tâi ê chō ,  kap tiong-thiāu ,  i ê poe ,  i ê ba̍k ,  i ê hoe ,  lóng ēng phah ê hoat ,  chòe kui-chō , 32 Tī i ê piⁿ-á tio̍h pun-chhut la̍k-ki ;  teng-tâi ê chit-pêng tio̍h ū saⁿ-ki ,  teng-tâi ê hit-pêng tio̍h ū saⁿ-ki , 33 Chit-pêng múi-ki ū saⁿ ê poe ,  khoán-sit chhin-chhiūⁿ hēng-hoe ,  ū ba̍k ū hoe ;  hit-pêng múi-ki iā ū saⁿ ê poe ,  khoán-sit chhin-chhiūⁿ hēng-hoe ,  ū ba̍k ū hoe ;  tùi teng-tâi pun-chhut ê la̍k-ki lóng sī án-ni , 34 Teng-tâi-thiāu ū sì ê poe ,  khoán-sit chhin-chhiūⁿ hēng-hoe ,  ū i ê ba̍k kap i ê hoe , 35 Nn̄g-ki ê ē-bīn ū chi̍t ba̍k kap i saⁿ-liân ,  koh nn̄g-ki ê ē-bīn ū chi̍t ba̍k kap i saⁿ-liân ,  koh nn̄g-ki ê ē-bīn ū chi̍t-ba̍k kap i saⁿ-liân ;  teng-tâi só͘ chhut ê la̍k-ki lóng sī án-ni , 36 Hiah-ê ba̍k kap hiah-ê ki ,  lóng kap i liân chòe chi̍t-ê ,  lóng ēng hó-kim ,  chiàu phah ê hoat chòe , 37 Tio̍h kā i chòe chhit-ê teng-chóaⁿ ,  tio̍h tiám hiah-ê teng ,  hō͘ i chiò-kng tī tùi-bīn , 38 Teng-tâi ê chián kap i ê pôaⁿ ,  lóng tio̍h ēng hó-kim chòe-i , 39 Chòe teng-tâi kap che it-chhè ê khì-kū ,  ēng hó-kim chi̍t tha-liân-tek , 40 Lí tio̍h kín-sīn chòe chiah-ê mi̍h-kiāⁿ ,  lóng tio̍h chiàu tī soaⁿ-téng chí-sī lí ê khoán-sit , 
