1 Lâng nā thau-khan gû ,  á-sī iûⁿ ,  bô-lūn thâi á-sī bōe ,  chi̍t chiah gû tio̍h pê i gō͘ chiah ,  chi̍t chiah iûⁿ tio̍h pê sì-chiah , 2 Chha̍t nā iah-khang ,  hō͘ lâng tú-tio̍h ,  kā i phah-sí ,  chiū bô sǹg i ū phah-sí lâng ê chōe , 3 Nā ji̍t-thâu í-keng chhut ,  chiū sǹg i ū phah-sí lâng ê chōe ,  Chha̍t tek-khak tio̍h pê ;  nā bô thang pê ,  chha̍t tio̍h bōe sin ,  lâi tí i só͘ thau-ê , 4 Nā i só͘ thau-ê ,  kiám-chhái gû ,  á-sī lû ,  iûⁿ ,  iáu oa̍h tī i ê chhiú ,  chiū tio̍h pê têng-pē , 5 Lâng nā tī chhân-ni̍h ,  á-sī phû-tô-hn̂g ,  pàng cheng-siⁿ ,  chhut-chāi i chia̍h pa̍t-lâng ê chhân ,  chiū tio̍h ēng ka-kī ê chhân-ni̍h siōng hó-ê ,  kap phû-tô-hn̂g siōng hó-ê lâi pê-i , 6 Nā hé sio chhì-phè ,  sòa sio-tio̍h tiū-tui ,  á-sī iáu-bē koah ê tiū ,  á-sī chhân-hn̂g ,  chiū khí-hé ê lâng tek-khak tio̍h pê , 7 Lâng nā chiong gûn á-sī mi̍h-kiāⁿ ,  kau-tài chhù-piⁿ kò͘-siú ,  chiah-ê mi̍h ,  nā tùi hit-lâng ê ke tio̍h chha̍t thau ,  chha̍t nā lia̍h-tio̍h ,  chha̍t tio̍h pê têng-pē ; 8 chha̍t nā lia̍h-bô-tio̍h ,  hit-ê ke-chú tio̍h kàu koaⁿ-hú bīn-chêng ,  khòaⁿ i ū the̍h chhù-piⁿ ê mi̍h-kiāⁿ á-bô , 9 Kìⁿ-nā ū kè-sit ,  kiám-chhái sī ūi-tio̍h gû ,  lû ,  iûⁿ ,  á-sī ūi-tio̍h i-chiûⁿ á-sī sím-mi̍h sit-lo̍h ê mi̍h ,  ū lâng jīn-tit sī i-ê ,  siang-pêng ê àn-kiāⁿ tio̍h kàu koaⁿ-hú ê bīn-chêng ;  koaⁿ-hú nā toàn-tēng sím-mi̍h lâng ū chōe ,  hit-lâng tio̍h pê i ê chhù-piⁿ têng-pē , 10 Lâng nā chiong lû ,  á-sī gû ,  á-sī iûⁿ ,  á-sī pa̍t-hō cheng-siⁿ ,  kau-tài chhù-piⁿ kò͘-siú ,  cheng-siⁿ kiám-chhái sí ,  á-sī siū-siong ,  á-sī hō͘ lâng khan-khì ,  bô lâng khòaⁿ-kìⁿ ; 11 nn̄g-lâng ê tiong-kan ,  tio̍h kí Iâ-hô-hoa chiù-chōa ,  m̄-bat the̍h chhù-piⁿ ê mi̍h ,  goân-chú chiū tio̍h soah ,  kò͘-siú ê lâng m̄-bián pê , 12 Cheng-siⁿ nā tùi kò͘-siú ê lâng hia hō͘ lâng thau-khì ,  i chiū tio̍h pê goân-chú , 13 Nā siū iá-siù thiah-chhùi ,  kò͘-siú ê lâng tio̍h tòa i lâi chòe chèng-kù ;  só͘ thiah-chhùi-ê chiū m̄-bián pê , 14 Lâng nā tùi chhù-piⁿ chioh sím-mi̍h mi̍h ,  só͘ chioh-ê kiám-chhái siū-siong á-sī sí ,  goân-chú bô saⁿ-kap tī-teh ,  i tek-khak tio̍h pê , 15 Nā goân-chú saⁿ-kap tī-teh ,  i chiū m̄-bián pê ;  nā sī cho͘-ê ,  iā m̄-bián pê ,  in-ūi pún ū cho͘-chîⁿ , 16 Lâng nā ín-iú bē siū phèng ê cha-bó͘-gín-ná kap i tâng-pâng ,  i tio̍h phèng i chòe-bó͘ , 17 Nā i ê lāu-pē koat-toàn m̄-khéng chiong cha-bó͘-kiáⁿ phòe-i ,  i chiū tio̍h chiàu chāi-sek-lú ê phèng-lé ,  hō͘ i gûn , 18 Chòe ang-î-ê ,  tio̍h hō͘ i sí , 19 Kìⁿ-nā kap siù îm-ê ,  tek-khak tio̍h hō͘ i sí , 20 Bô choan-choan chè-sū Iâ-hô-hoa ,  lâi chè-sū pa̍t ê siōng-tè-ê ,  tio̍h bia̍t-i , 21 M̄-thang khi-hū chhut-gōa lâng ,  iā m̄-thang ap-chè i ;  in-ūi lín tī Ai-ki̍p tōe iā bat chòe chhut-gōa lâng , 22 M̄-thang pháiⁿ khoán-thāi kóaⁿ-hū kap ko͘-jî , 23 Nā sió-khóa pháiⁿ khoán-thāi-in ,  in kiû-kiò Góa ,  Góa tek-khak beh thiaⁿ in ê kiû-kiò , 24 Iā beh tōa siū-khì ,  ēng to thâi-lín ;  hō͘ lín ê bó͘ chòe kóaⁿ-hū ,  lín ê kiáⁿ chòe ko͘-jî , 25 Góa ê peh-sìⁿ-tiong ū sòng-hiong lâng kap lín khiā-khí ,  lí nā chioh i gûn ,  lí m̄-thang chhin-chhiūⁿ chè-chú khoán-thāi i ,  iā m̄-thang the̍h i ê lī-sek , 26 Lí nā the̍h chhù-piⁿ ê i-chiûⁿ chòe chún-tǹg ,  ji̍t-lo̍h chiū tio̍h hêng-i ; 27 i chí-ū chit-kiāⁿ thang kah ,  sī i jia seng-khu ê saⁿ ;  nā bô ,  i beh cháiⁿ-iūⁿ khùn? i kiû-Góa ,  Góa beh thiaⁿ ,  in-ūi Góa sī chû-pi-ê , 28 M̄-thang húi-pòng koaⁿ-hú ;  iā m̄-thang mē lí ê peh-sìⁿ ê sī-tōa , 29 Lí tio̍h tùi só͘ siu-sêng ê gō͘-kak ,  kap chiú-khut-lāi só͘ lâu-chhut ê chiú ,  the̍h-lâi hiàn ,  m̄-thang iân-chhiân , 30 Lí tio̍h chiong thâu-chiūⁿ ê kiáⁿ kui tī Góa ;  lí ê gû ,  lí ê iûⁿ ,  iā tio̍h án-ni ;  chhit-ji̍t thang tè i ê bú ,  tī poeh-ji̍t tio̍h kui tī Góa , 31 Lín tio̍h ūi-tio̍h Góa chòe sèng ê peh-sìⁿ ;  só͘-í chhân-ni̍h iá-siù só͘ thiah-li̍h ê bah ,  lín m̄-thang chia̍h ,  tio̍h hiat hō͘ káu , 
