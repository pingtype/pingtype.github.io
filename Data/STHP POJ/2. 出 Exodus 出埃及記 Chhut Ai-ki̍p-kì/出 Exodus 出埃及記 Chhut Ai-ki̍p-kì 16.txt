1 In tùi Í-lîm khí-sin ,  tī chhut Ai-ki̍p tōe í-āu ,  tē-jī ge̍h cha̍p-gō͘ ji̍t ,  Í-sek-lia̍t lâng choân-hōe kàu Í-lîm kap Se-nái ê tiong-kan ,  Sìn ê khòng-iá , 2 Í-sek-lia̍t lâng choân-hōe tī khòng-iá ai-oàn Mô͘-se ,  A-lûn , 3 Í-sek-lia̍t lâng tùi in kóng ,  M̄-ta̍t-tio̍h goán tī Ai-ki̍p tōe sí tī Iâ-hô-hoa ê chhiú ,  Hit-sî goán ū bah móa-tiáⁿ ,  ū piáⁿ thang chia̍h kàu-pá ;  lín chhōa goán chhut-lâi kàu chit-ê khòng-iá ,  sī beh hō͘ chit-ê choân-hōe lóng gō-sí , 4 Iâ-hô-hoa tùi Mô͘-se kóng ,  Khòaⁿ ah ,  Góa beh tùi thiⁿ lo̍h bí-niû hō͘ lín ;  peh-sìⁿ tio̍h chhut-khì ,  ta̍k-ji̍t khioh ta̍k-ji̍t ê gia̍h ;  Góa thang chhì-giām in ,  khòaⁿ in beh thàn Góa ê hoat-tō͘ á m̄ , 5 Kàu tē-la̍k ji̍t ,  in tio̍h chiong só͘ khioh ji̍p-lâi-ê ,  pī-pān hó-sè ,  pí ta̍k-ji̍t só͘-khioh-ê têng-pē chōe , 6 Mô͘-se ,  A-lûn tùi Í-sek-lia̍t chèng-lâng kóng ,  Kàu ê-hng lín beh chai ,  chhōa lín chhut Ai-ki̍p tōe ê sī Iâ-hô-hoa , 7 Bîn-á-chá-khí lín beh khòaⁿ-kìⁿ Iâ-hô-hoa ê êng-kng ;  in-ūi Iâ-hô-hoa thiaⁿ-kìⁿ lín ai-oàn I ;  goán sǹg sím-mi̍h ,  lín kèng-jiân ai-oàn goán?8 Mô͘-se koh kóng ,  Iâ-hô-hoa ê-hng-sî beh hō͘ lín chia̍h-bah ,  chá-khí-sî beh hō͘ lín chia̍h-piáⁿ kàu pá ;  in-ūi lín ai-oàn Iâ-hô-hoa ,  I lóng thiaⁿ-kìⁿ ;  goán sǹg sím-mi̍h? lín m̄-sī ai-oàn goán ,  sī ai-oàn Iâ-hô-hoa , 9 Mô͘-se tùi A-lûn kóng ,  Lí tio̍h kā Í-sek-lia̍t lâng choân-hōe kóng ,  Lín tio̍h chiū-kūn Iâ-hô-hoa ê bīn-chêng ;  in-ūi I í-keng thiaⁿ-kìⁿ lín ê ai-oàn lah , 10 A-lûn tú-tú tùi Í-sek-lia̍t lâng choân-hōe kóng-ōe ê sî ,  in ǹg khòng-iá teh khòaⁿ ,  khòaⁿ ah ,  Iâ-hô-hoa ê êng-kng tī hûn-tiong hián-hiān , 11 Iâ-hô-hoa tùi Mô͘-se kóng , 12 Góa í-keng thiaⁿ-kìⁿ Í-sek-lia̍t lâng ê ai-oàn ;  lí tio̍h kā in kóng ,  Kàu hông-hun ê sî ,  lín beh chia̍h-bah ,  chá-khí beh ū piáⁿ thang chia̍h-pá ;  lín chiū chai Góa sī Iâ-hô-hoa lín ê Siōng-tè , 13 Kàu ê-hng ū ian-chhun pe-lâi ,  jia-khàm iâⁿ-pôaⁿ ;  thiⁿ-kng-chá tī iâⁿ-pôaⁿ sì-ûi ê tōe-bīn ,  ū chi̍t-têng ê lō͘-chúi , 14 Lō͘-chúi ta ê sî ,  khòaⁿ ah ,  khòng-iá ê tōe-bīn ū sòe-sòe îⁿ-îⁿ ê mi̍h ;  sòe kàu chhin-chhiūⁿ sng , 15 Í-sek-lia̍t lâng khòaⁿ-kìⁿ ,  m̄-chai sī sím-mi̍h ,  tāi-ke saⁿ-kap kóng ,  Che sī sím-mi̍h ah? Mô͘-se kā in kóng ,  Che chiū-sī Iâ-hô-hoa hō͘ lín chia̍h ê piáⁿ , 16 Iâ-hô-hoa só͘ hoan-hù-ê sī án-ni ;  lín tio̍h chiàu ta̍k-lâng só͘ ōe chia̍h ê liōng lâi khioh ,  ta̍k-lâng ūi i pò͘-pîⁿ-lāi ê lâng ,  chiàu i ê lâng-gia̍h lâi khioh ,  chi̍t-lâng chi̍t gô-mûi-jíⁿ , 17 Í-sek-lia̍t lâng chiàu án-ni kiâⁿ ,  ū-ê khioh chōe ,  ū-ê khioh chió , 18 Kàu ēng gô-mûi-jíⁿ niû i ,  khioh chōe-ê bô chhun ,  khioh chió-ê iā bô khiàm ;  ta̍k-lâng chiàu in ōe chia̍h ê liōng lâi khioh i , 19 Mô͘-se kā in kóng ,  Lâng m̄-thang chiong só͘ chhun-ê lâu kàu keh chá-khí , 20 Chóng-sī in bô thiaⁿ Mô͘-se ê ōe ,  ū lâng lâu kàu keh chá-khí ,  chiū siⁿ-thâng chhàu-bī ;  Mô͘-se siū-khì in , 21 In ta̍k chá-khí ,  chiàu ta̍k-lâng ōe chia̍h ê liōng khioh i ;  ji̍t-thâu chi̍t-ē pha̍k ,  chiū iûⁿ-khì , 22 Kàu tē-la̍k ji̍t ,  in khioh têng-pē ê gia̍h ,  ta̍k-lâng nn̄g gô-mûi-jíⁿ ;  choân-hōe hiah-ê thâu-lâng lâi kā Mô͘-se kóng , 23 Mô͘-se kā in kóng ,  Iâ-hô-hoa án-ni kóng ,  bîn-á-ji̍t sī tiōng-iàu ê an-hioh ,  chiū-sī ho̍k-sāi Iâ-hô-hoa sèng ê an-hioh-ji̍t ;  lín ài pek-ê chiū pek i ,  ài chú-ê chiū chú i ;  só͘-chhun-ê ,  tio̍h ka-kī siu-teh ,  lâu kàu keh chá-khí , 24 In chiū chiàu Mô͘-se só͘ hoan-hù siu-teh lâu kàu keh chá-khí ,  iā bô chhàu-bī ,  lāi-bīn iā bô thâng , 25 Mô͘-se kóng ,  Lín kin-á-ji̍t chia̍h chit-ê ,  in-ūi kin-á-ji̍t sī ho̍k-sāi Iâ-hô-hoa ê an-hioh-ji̍t ;  lín tī chhân-iá ,  kin-á-ji̍t tek-khak chhē-bô , 26 La̍k-ji̍t-kan thang khioh ,  tē-chhit ji̍t sī an-hioh-ji̍t ,  hit-ji̍t chiū bô , 27 Tē-chhit-ji̍t peh-sìⁿ-tiong ū lâng chhut-khì khioh ,  iā chhē-bô , 28 Iâ-hô-hoa tùi Mô͘-se kóng ,  Lín m̄-khéng siú Góa ê bēng-lēng ,  Góa ê lu̍t-hoat ,  beh kàu tī-sî ah?29 Lín tio̍h khòaⁿ ,  Iâ-hô-hoa í-keng chiong an-hioh-ji̍t siúⁿ-sù lín ,  só͘-í tē-la̍k ji̍t I hō͘ lín nn̄g-ji̍t ê bí-niû ,  tē-chhit ji̍t ta̍k-lâng tio̍h tiàm ka-kī ê só͘-chāi ,  lóng m̄-thang chhut-khì , 30 Tùi án-ni peh-sìⁿ chiū tī tē-chhit ji̍t an-hioh , 31 Chit-ê mi̍h ,  Í-sek-lia̍t-ke kiò i chòe má-ná ;  khoán-sit chhin-chhiūⁿ oân-sui-jîn ,  sek-tì sī pe̍h-ê ,  chu-bī chhin-chhiūⁿ chham-bi̍t ê piáⁿ , 32 Mô͘-se kóng ,  Iâ-hô-hoa án-ni hoan-hù ,  tio̍h chiong chi̍t gô-mûi-jíⁿ tīⁿ-tīⁿ ê má-ná  ,  lâu kàu lín ê āu-tāi ,  hō͘ in khòaⁿ Góa tng-ji̍t chhōa lín chhut Ai-ki̍p-tōe ,  tī khòng-iá só͘ hō͘ lín chia̍h ê piáⁿ , 33 Mô͘-se kā A-lûn kóng ,  Lí the̍h chi̍t ê khì-kū ,  tóe chi̍t gô-mûi-jíⁿ tīⁿ-tīⁿ ê má-ná ,  khǹg tī Iâ-hô-hoa ê bīn-chêng ,  lâu kàu lín ê āu-tāi , 34 A-lûn chiàu Iâ-hô-hoa só͘ hoan-hù Mô͘-se-ê ,  chiong má-ná hē tī kan-chèng ê iok-kūi chêng lâu-teh , 35 Í-sek-lia̍t lâng chia̍h má-ná kiōng sì-cha̍p nî kú ,  ti̍t-kàu in kàu tī ū lâng khiā-khí ê tōe ,  In chia̍h má-ná ,  ti̍t-kàu in kàu Ka-lâm ê kéng-kài , 36 Chi̍t gô-mûi-jíⁿ chiū-sī i-hoat ê cha̍p-hūn-chi̍t , 
