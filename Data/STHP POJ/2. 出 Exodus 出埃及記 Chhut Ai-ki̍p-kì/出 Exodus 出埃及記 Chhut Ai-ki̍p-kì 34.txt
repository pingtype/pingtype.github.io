1 Iâ-hô-hoa tùi Mô͘-se kóng ,  Lí phah nn̄g-tè chio̍h-pi ,  kap í-chêng-ê saⁿ-tâng ,  lí chêng só͘ phah-phòa hiah-ê pi ;  hit téng-bīn ê jī ,  Góa beh siá tī chiah-ê pi , 2 Bîn-á-chá-khí lí tio̍h pī-pān piān ;  thàu-chá lí tio̍h chiūⁿ Se-nái soaⁿ ;  tī-hia ,  tī soaⁿ-bé-liu ,  khiā tī Góa bīn-chêng , 3 M̄-thang ū lâng kap lí chiūⁿ-lâi ;  piàn-soaⁿ lóng m̄-thang khòaⁿ-kìⁿ ū lâng ,  tī soaⁿ-kha iā m̄-thang hō͘ gû-kûn iûⁿ-kûn chia̍h-chháu , 4 I chiū phah nn̄g tè chio̍h-pi ,  kap í-chêng-ê saⁿ-tâng ;  Mô͘-se thàu-chá khí-lâi ,  chiàu Iâ-hô-hoa só͘ hoan-hù i ê ,  chiūⁿ-khì Se-nái soaⁿ ,  chhiú-ni̍h the̍h nn̄g tè chio̍h-pi , 5 Iâ-hô-hoa chē-hûn lîm-kàu ,  kap i khiā tī-hia ,  soan-pò͘ Iâ-hô-hoa ê miâ , 6 Iâ-hô-hoa tùi i ê bīn-chêng keng-kè ,  soan-pò͘ kóng ,  Iâ-hô-hoa ,  Iâ-hô-hoa sī ū lîn-bín ,  ū un-tián ê Siōng-tè ,  bô khoài siū-khì ,  koh ū hong-sēng ê chû-ài kap sêng-si̍t ; 7 ūi chheng-bān lâng chûn chû-ài ,  sià-bián chōe-kòa ,  kè-sit kap chōe-ok ;  koat-toàn bô lia̍h ū-chōe-ê chòe bô chōe ;  beh kui-kiū i ê chōe ,  tùi pē kàu kiáⁿ ,  kàu sun ,  kàu saⁿ-sì-tāi , 8 Mô͘-se kín-kín àⁿ-lo̍h tōe kèng-pài ,  kóng , 9 Chú ah ,  góa nā tit-tio̍h un-tián tī Lí ê bīn-chêng ,  kiû Chú tī goán tiong-kan saⁿ-kap kiâⁿ ;  in-ūi che sī ām-kún ngī ê peh-sìⁿ ;  koh kiû Lí sià-bián goán ê chōe-kòa ,  kap goán ê chōe-ok ,  lia̍h goán chòe Lí ê sán-gia̍p , 10 Iâ-hô-hoa kóng ,  Khòaⁿ ah ,  Góa beh li̍p-iok ,  beh tī lí chèng peh-sìⁿ ê bīn-chêng kiâⁿ kî-biāu ê sū ,  sī thiⁿ-ē bān-kok-tiong só͘ bē-bat kiâⁿ-ê ;  tī lí sì-ûi ê chèng peh-sìⁿ ,  chiū beh khòaⁿ-kìⁿ Iâ-hô-hoa ê só͘-chòe ;  in-ūi Góa tùi lí só͘ kiâⁿ-ê ,  sī thang kiaⁿ ê sū , 11 Góa kin-á-ji̍t só͘ hoan-hù lí-ê ,  lí tio̍h chip-siú ;  khòaⁿ ah ,  Góa beh tùi lí ê bīn-chêng kóaⁿ-chhut A-mô͘-lī ,  Ka-lâm ,  Hek ,  Pí-lī-sé ,  Hi-bī ,  Iâ-pò͘-su hiah-ê cho̍k , 12 Lí ka-kī kín-sīn ,  m̄-thang kap lí só͘ khì hit só͘-chāi khiā-khí ê peh-sìⁿ li̍p-iok ,  kiaⁿ-liáu chiâⁿ-chòe lín tiong-kan ê lô-bāng , 13 Chiū-sī tio̍h thiah in ê chè-tôaⁿ ,  phah-chhùi in tiau-khek ê thiāu ,  chhò in ê A-sià-la̍h , 14 M̄-thang kèng-pài pa̍t ê Siōng-tè ;  in-ūi Iâ-hô-hoa ê miâ chheng-chòe To̍k-chun ,  i sī to̍k-chun ê Siōng-tè ; 15 kiaⁿ-liáu lí kap hit só͘-chāi khiā-khí ê peh-sìⁿ li̍p-iok ,  in tè in ê siōng-tè kiâⁿ siâ-îm ,  chè-sū in ê siōng-tè ,  ū lâng kiò lí ,  lí chiū chia̍h i ê chè-mi̍h ; 16 koh kiaⁿ-liáu lí kā lí ê kiáⁿ chhōa in ê cha-bó͘-kiáⁿ chòe-bó͘ ,  in ê cha-bó͘-kiáⁿ tè in ê siōng-tè kiâⁿ siâ-îm ,  hō͘ lí ê kiáⁿ iā tè in ê siōng-tè kiâⁿ siâ-îm , 17 Lí m̄-thang ūi ka-kī chù-chō chiah-ê siōng-tè , 18 Lí tio̍h siú tû-kàⁿ-choeh ,  Chiàu Góa só͘ hoan-hù lí-ê ,  tī A-pit ge̍h-lāi só͘ tiāⁿ-tio̍h ê ji̍t-kî ,  chia̍h bô-kàⁿ-piáⁿ chhit-ji̍t ,  in-ūi lí tī A-pit ge̍h-lāi chhut Ai-ki̍p , 19 Kìⁿ-nā thâu-thai-ê ,  lóng sī Góa-ê ,  it-chhè ê cheng-siⁿ thâu-chúi-ê ,  bô-lūn sī gû ,  sī iûⁿ ,  kang-ê lóng sī Góa-ê , 20 Thâu-chúi ê lû tio̍h ēng iûⁿ-á thòe-sio̍k ;  nā bô thòe-sio̍k ,  chiū tio̍h kòng-chi̍h i ê ām-kún ,  Kìⁿ-nā lí thâu-chiūⁿ ê kiáⁿ ,  lóng tio̍h sio̍k-hôe ,  Lâng lâi kìⁿ Góa m̄-thang khang-chhiú , 21 Lí la̍k-ji̍t tio̍h chòe kang ,  tē-chhit ji̍t tio̍h an-hioh ;  tī chai-chèng siu-koah ê sî iā tio̍h an-hioh , 22 Be̍h khí-thâu se̍k ,  siu-koah ê sî ,  tio̍h siú chhit-chhit-ji̍t choeh ,  Koh tī nî-bé ,  tio̍h siú siu-khǹg ê choeh , 23 Lín it-chhè ê ta-po͘-teng ,  tio̍h chi̍t-nî saⁿ-pái lâi kìⁿ Chú Iâ-hô-hoa ,  Í-sek-lia̍t ê Siōng-tè , 24 Góa beh tùi lí ê bīn-chêng kóaⁿ-chhut gōa-pang lâng ,  khui-khoah lí ê kéng-kài ;  lí chi̍t-nî saⁿ-pái chiūⁿ-khì kìⁿ Iâ-hô-hoa ,  lí ê Siōng-tè ê sî ,  tek-khak bô lâng tham lí ê thó͘-tōe , 25 Lí m̄-thang chiong Góa ê seng-lé ê huih ,  chham ū kàⁿ ê mi̍h lâi hiàn ;  pôaⁿ-kè-choeh ê chè-mi̍h iā m̄-thang lâu kàu keh chá-khí , 26 Tōe-ni̍h tē-it khí-thâu se̍k ê mi̍h ,  tio̍h sàng kàu Iâ-hô-hoa lí ê Siōng-tè ê chhù ,  Chú soaⁿ-iûⁿ-á m̄-thang ēng i ê bú ê lin , 27 Iâ-hô-hoa tùi Mô͘-se kóng ,  Lí tio̍h siá chiah-ê ōe ,  in-ūi Góa sī chiàu chiah-ê ōe kap lí í-ki̍p Í-sek-lia̍t li̍p-iok , 28 Mô͘-se kap Iâ-hô-hoa tī-hia sì-cha̍p ji̍t sì-cha̍p mî ,  bô chia̍h piáⁿ bô lim chúi ,  I chiong chit-ê iok ê ōe ,  chiū-sī cha̍p-tiâu-kài ,  siá tī nn̄g tè pi , 29 Mô͘-se lo̍h Se-nái soaⁿ ê sî ,  i ê chhiú the̍h nn̄g tè iok-pi ,  i lo̍h-soaⁿ ê sî ,  i ê bīn ,  in-ūi Iâ-hô-hoa kap i kóng-ōe ,  chiū siā-chhut kng ,  Mô͘-se ka-kī m̄-chai , 30 A-lûn kap Í-sek-lia̍t chèng-lâng khòaⁿ-kìⁿ Mô͘-se ê sî ,  khòaⁿ ah ,  i ê bīn siā-chhut kng ;  in chiū kiaⁿ ,  m̄-káⁿ óa-kūn i , 31 Mô͘-se kiò in lâi ,  A-lûn kap hōe-tiong chiah-ê thâu-lâng chiū lóng tò-tńg kàu i hia ;  Mô͘-se chiū kap in kóng-ōe , 32 Jiân-āu Í-sek-lia̍t chèng-lâng lóng chìn-chêng lâi ;  i chiū chiong Iâ-hô-hoa tī Se-nái soaⁿ kap i só͘ kóng it-chhè ê ōe ,  lóng hoan-hù in , 33 Mô͘-se kap in kóng ōe bêng-pe̍k ,  chiū ēng phè tà-bīn , 34 Chóng-sī Mô͘-se ji̍p-khì Iâ-hô-hoa bīn-chêng kap I kóng-ōe ,  phè chiū hian-khí-lâi ,  kàu i chhut-lâi ,  I chhut-lâi ê sî ,  chiū chiong Iâ-hô-hoa só͘ hoan-hù-ê ,  kā Í-sek-lia̍t lâng kóng , 35 Í-sek-lia̍t lâng khòaⁿ-kìⁿ Mô͘-se ê bīn ,  Mô͘-se ê bīn siā-chhut kng ,  Mô͘-se koh ēng phè tà-bīn ,  thèng-hāu kàu i ji̍p-khì kap Iâ-hô-hoa kóng-ōe phè chiū hian-khí-lâi , 
