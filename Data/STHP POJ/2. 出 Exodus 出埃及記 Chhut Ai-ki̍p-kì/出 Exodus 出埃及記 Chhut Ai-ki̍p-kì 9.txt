1 Iâ-hô-hoa tùi Mô͘-se kóng ,  Lí ji̍p-khì kìⁿ Hoat-ló ,  kā i kóng ,  Iâ-hô-hoa ,  Hi-pek-lâi lâng ê Siōng-tè ,  án-ni kóng ,  Tio̍h chún Góa ê peh-sìⁿ khì ,  thang ho̍k-sāi Góa , 2 Lí nā m̄-khéng hō͘ in khì ,  iû-goân bián-kióng lâu in , 3 khòaⁿ ah ,  Iâ-hô-hoa ê chhiú beh chhun tī lí chhân-ni̍h ê cheng-siⁿ ,  bé ,  lû ,  lo̍k-tô ,  gû-kûn ,  iûⁿ-kûn ;  beh ū tāng ê un-e̍k , 4 Iâ-hô-hoa beh hun-piat Í-sek-lia̍t ê cheng-siⁿ kap Ai-ki̍p ê cheng-siⁿ ;  hoān-nā sio̍k Í-sek-lia̍t lâng ê ,  bô sí chi̍t-chiah , 5 Iâ-hô-hoa chiū tiāⁿ-tio̍h sî-kî ,  kóng ,  Bîn-á-ji̍t Iâ-hô-hoa beh tī chit-ê tōe kiâⁿ chit-ê sū , 6 Keh-ji̍t Iâ-hô-hoa chiū kiâⁿ chit-ê sū ;  Ai-ki̍p ê cheng-siⁿ lóng-chóng sí ;  chóng-sī Í-sek-lia̍t lâng ê cheng-siⁿ lóng bô sí chi̍t-chiah , 7 Hoat-ló chhe lâng khì ,  khòaⁿ ah ,  Í-sek-lia̍t lâng ê cheng-siⁿ ,  liân chi̍t-chiah iā bô sí ,  Chóng-sī Hoat-ló ê sim kò͘-chip ,  m̄-chún peh-sìⁿ khì , 8 Iâ-hô-hoa tùi Mô͘-se ,  A-lûn kóng ,  Lín tio̍h put kúi-nā phóng lô͘-ni̍h ê hé-hu ,  Mô͘-se tio̍h tī Hoat-ló ê bīn-chêng ǹg-thiⁿ iā-khì ; 9 beh tī Ai-ki̍p choân-tōe pìⁿ-chòe tîn-ai ;  tī Ai-ki̍p choân-tōe ,  tī lâng kap cheng-siⁿ ê seng-khu ,  lóng siⁿ lia̍p-á ,  chiâⁿ-chòe chhng , 10 In chiū put lô͘-ni̍h ê hé-hu ,  khiā tī Hoat-ló ê bīn-chêng ;  Mô͘-se ǹg-thiⁿ iā-khì ,  chiū tī lâng kap cheng-siⁿ ê seng-khu siⁿ lia̍p-á ,  chiâⁿ-chòe chhng , 11 Phok-sū in-ūi lia̍p-á tī Mô͘-se ê bīn-chêng khiā-bōe-tiâu ;  in-ūi phok-sū kap it-chhè Ai-ki̍p lâng ê seng-khu lóng ū hit-hō lia̍p-á , 12 Iâ-hô-hoa hō͘ Hoat-ló ê sim ngī ,  tì-kàu m̄-thiaⁿ in ;  tú-tú chiàu Iâ-hô-hoa tùi Mô͘-se só͘ kóng ê , 13 Iâ-hô-hoa tùi Mô͘-se kóng ,  Lí chheng-chá khí-lâi ,  khiā tī Hoat-ló ê bīn-chêng kā i kóng ,  Iâ-hô-hoa ,  Hi-pek-lâi lâng ê Siōng-tè ,  án-ni kóng ,  Tio̍h chún Góa ê peh-sìⁿ khì ,  hō͘ in thang ho̍k-sāi Góa , 14 In-ūi chit-chi̍t-pái Góa beh hō͘ Góa it-chhè ê chai-ē kàu tī lí ê sim ,  kap lí ê jîn-sîn ,  í-ki̍p lí ê peh-sìⁿ ,  hō͘ lí chai tī phó͘-thiⁿ-ē bô chi̍t-ê ōe pí-phēng Góa , 15 Góa nā chhun-chhiú ,  ēng un-e̍k kong-kek lí kap lí ê peh-sìⁿ ,  lí chiū í-keng bia̍t tī tōe-chiūⁿ ; 16 chóng-sī Góa hō͘ lí khiā-chāi ,  sī tiâu-kò͘-ì beh ēng lí hián-bêng Góa ê tōa koân-lêng ,  hō͘ Góa ê miâ pò-iông tī piàn-tōe-chiūⁿ , 17 Lí iáu-kú tùi Góa ê peh-sìⁿ chū-ko ,  m̄-chún in khì mah?18 Khòaⁿ ah ,  bîn-á-ji̍t chiong-kūn chit-sî ,  Góa beh lo̍h tōa-pha̍uh ,  tùi Ai-ki̍p khai-kok í-lâi bē-bat ū án-ni , 19 Taⁿ lí tio̍h chhe lâng ,  chiong lí ê cheng-siⁿ kap lí chhân-ni̍h it-chhè só͘-ū-ê ,  pek in ji̍p-lâi ;  hoān-nā tī chhân-ni̍h ,  bô siu tò-lâi ke-ni̍h-ê ,  bô-lūn lâng kap cheng-siⁿ ,  pha̍uh beh lo̍h tī in ê sin-chiūⁿ ,  in chiū beh sí , 20 Hoat-ló jîn-sîn ê tiong-kan ,  kiaⁿ-ùi Iâ-hô-hoa ê ōe ê ,  chiū hō͘ i ê lô͘-po̍k kap cheng-siⁿ cháu ji̍p chhù-lāi ; 21 chóng-sī hit-ê bô lia̍h Iâ-hô-hoa ê ōe chòe iàu-kín ê ,  chiū chiong i ê lô͘-po̍k kap cheng-siⁿ lâu tī chhân-ni̍h , 22 Iâ-hô-hoa tùi Mô͘-se kóng ,  Lí ǹg-thiⁿ chhun-chhiú ,  hō͘ pha̍uh lo̍h tī Ai-ki̍p ê piàn-tōe ,  phah lâng kap cheng-siⁿ ,  í-ki̍p chhân-ni̍h ê chhài-soe ,  thong Ai-ki̍p tōe lóng án-ni , 23 Mô͘-se ǹg-thiⁿ chhun-chhut i ê koáiⁿ-á ,  Iâ-hô-hoa chiū khí-lûi lo̍h-pha̍uh ,  ū hé kiâⁿ tī tōe-bīn-chiūⁿ ;  Iâ-hô-hoa lo̍h-pha̍uh tī Ai-ki̍p tōe , 24 Tùi án-ni ū pha̍uh  ,  iā ū hé chham tī pha̍uh ê lāi-bīn ,  chin lī-hāi ;  tùi Ai-ki̍p khai-kok í-lâi piàn-tōe bē bat ū án-ni , 25 Tī Ai-ki̍p piàn-tōe ,  kìⁿ-nā tī chhân-ni̍h-ê ,  bô-lūn lâng á-sī cheng-siⁿ ,  lóng hō͘ pha̍uh phah ;  pha̍uh iā phah chhân-ni̍h it-chhè ê chhài-soe ,  koh phah-chi̍h chhân-ni̍h it-chhè ê chhiū-ba̍k , 26 To̍k-to̍k tī Í-sek-lia̍t lâng só͘ tiàm ê Ko-san tōe bô lo̍h-pha̍uh , 27 Hoat-ló chhe lâng kiò Mô͘-se ,  A-lûn lâi ,  kā in kóng ,  Chit-chi̍t-pái góa ū hoān-chōe ;  Iâ-hô-hoa sī kong-gī ,  góa kap góa ê peh-sìⁿ sī pháiⁿ , 28 Taⁿ chiah-ê chhè-lûi kap pha̍uh í-keng kàu-gia̍h lah ;  kiû lín kî-tó Iâ-hô-hoa ;  góa chiū chún lín khì ,  m̄-bián koh tiàm chia , 29 Mô͘-se kā i kóng ,  Góa chi̍t-ē chhut-siâⁿ chiū beh ǹg Iâ-hô-hoa kia̍h-khí góa siang ki chhiú ;  lûi beh soah ,  pha̍uh iā bô koh lo̍h ;  hō͘ lí chai choân-tōe lóng sio̍k tī Iâ-hô-hoa , 30 Chóng-sī lūn-kàu lí kap lí ê jîn-sîn ,  góa chai lín iáu sī bô kiaⁿ-ùi Iâ-hô-hoa Siōng-tè , 31 Hit-sî môa kap tōa-be̍h siū phah-pháiⁿ ;  in-ūi tōa-be̍h í-keng chhut-sūi ,  môa iā khui-hoe , 32 To̍k-to̍k sió-be̍h kap chho͘-be̍h bô siū phah-pháiⁿ ;  in-ūi iáu-bē tōa-châng , 33 Mô͘-se lī-khui Hoat-ló chhut-siâⁿ ,  kia̍h-khí siang-chhiú ǹg Iâ-hô-hoa ,  lûi kap pha̍uh chiū soah ,  hō͘ iā bô koh piàⁿ-lo̍h tōe , 34 Hoat-ló khòaⁿ-kìⁿ hō͘ ,  pha̍uh ,  kap lûi lóng soah ,  chiū it-hoat hoān-chōe ;  i kap i ê jîn-sîn lóng ngī-sim , 35 Hoat-ló sim ngī ,  m̄-chún Í-sek-lia̍t lâng khì ,  tú-tú chiàu Iâ-hô-hoa thok Mô͘-se só͘ kóng ê , 
