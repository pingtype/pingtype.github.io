1 Iâ-hô-hoa hoan-hù Mô͘-se kóng , 2 Í-sek-lia̍t-tiong ,  bô-lūn lâng kap cheng-siⁿ ,  kìⁿ-nā thâu-chiūⁿ ê tōa-kiáⁿ ,  lóng tio̍h hun-piat chòe-sèng ,  kui tī Góa ;  in-ūi pún sī Góa ê , 3 Mô͘-se kā peh-sìⁿ kóng ,  Lín tio̍h kì-liām chit-ji̍t ,  chiū-sī lín tùi Ai-ki̍p tōe ,  tùi chòe lô͘-châi ê ke ,  chhut-lâi ;  in-ūi Iâ-hô-hoa ēng tōa koân-lêng ê chhiú chhōa lín tùi chia chhut ;  ū kàⁿ ê piáⁿ lóng m̄-thang chia̍h , 4 Tī A-pit ge̍h-kan ,  chit-ji̍t sī lín chhut-lâi ê ji̍t , 5 Chiong-lâi Iâ-hô-hoa chhōa lín ji̍p Ka-lâm ,  Hek ,  A-mô͘-lī ,  Hi-bī ,  Iâ-pò͘-su ,  hiah-ê cho̍k ê tōe ,  chiū-sī tùi lí ê chó͘-kong chiù-chōa èng-ún hō͘ lí ,  hit-ê lâu lin kap bi̍t ê tōe ,  hit-sî lí tio̍h tī chit-ge̍h-kan siú chit-ê lé , 6 Lí tio̍h chia̍h bô-kàⁿ-piáⁿ chhit-ji̍t ;  kàu tē-chhit ji̍t chiū-sī Iâ-hô-hoa ê choeh , 7 Chit chhit-ji̍t kú tio̍h chia̍h bô-kàⁿ-piáⁿ ;  tī lí ê sì-kéng lāi ,  m̄-thang khòaⁿ-kìⁿ lí ū hē-kàⁿ ê piáⁿ ,  iā m̄-thang khòaⁿ-kìⁿ lí ū kàⁿ-bú , 8 Tng hit-ji̍t ,  lí tio̍h kā lí ê kiáⁿ kóng ,  Che sī in-ūi Iâ-hô-hoa ,  tī góa chhut Ai-ki̍p ê sî ,  só͘ kā góa kiâⁿ ê sū , 9 Che beh kā lí chòe kì-hō tī lí ê chhiú ,  chòe kì-liām tī lí ê thâu-hia̍h ;  hō͘ Iâ-hô-hoa ê lu̍t-hoat siông-siông tī lí ê chhùi ;  in-ūi Iâ-hô-hoa bat ēng tōa koân-lêng ê chhiú chhōa lí chhut Ai-ki̍p ; 10 só͘-í ta̍k-nî kàu-kî lí tio̍h siú chit-ê lē , 11 Chiong-lâi Iâ-hô-hoa beh chiàu I tùi lí kap lí ê chó͘-kong só͘ chiù-chōa ê ,  chhōa lí ji̍p Ka-lâm lâng ê tōe ,  chiong chit-ê tōe siúⁿ-sù lí ; 12 hit-sî lí tio̍h chiong it-chhè thâu-thai ê ta-po͘-kiáⁿ kap só͘ ū thâu-chúi kang ê cheng-siⁿ ,  kui hō͘ Iâ-hô-hoa ;  chiah-ê lóng sio̍k Iâ-hô-hoa , 13 Kìⁿ-nā thâu-chúi-siⁿ ê lû ,  tio̍h ēng iûⁿ-á thòe-sio̍k ;  nā bô beh thòe-sio̍k ,  chiū tio̍h kòng-chi̍h i ê ām-kún ;  kìⁿ-nā lí thâu-chiūⁿ ê ta-po͘-kiáⁿ lóng tio̍h thòe-sio̍k , 14 Ji̍t-āu lí ê kiáⁿ mn̄g lí kóng ,  Che sī sím-mi̍h iân-kò͘? lí tio̍h tùi i kóng ,  Iâ-hô-hoa ēng tōa koân-lêng ê chhiú ,  chhōa goán tùi Ai-ki̍p ,  tùi chòe lô͘-châi ê ke ,  chhut-lâi , 15 Hit-sî Hoat-ló kò͘-chip m̄-chún goán khì ,  Iâ-hô-hoa chiū chiong Ai-ki̍p tōe só͘-ū thâu-thai-ê ,  bô-lūn sī lâng ê tōa-kiáⁿ ,  á-sī cheng-siⁿ ê thâu-chúi-ê ,  lóng hāi-sí ;  in-ūi án-ni ,  góa chiong thâu-chúi ê kang-ê hiàn hō͘ Iâ-hô-hoa chòe-chè ;  to̍k-to̍k góa ê tōa-kiáⁿ lóng ēng thòe-sio̍k , 16 Che beh chòe kì-hō tī lí ê chhiú ,  chòe kì-liām hâ tī lí ê thâu-hia̍h ;  in-ūi Iâ-hô-hoa ēng tōa koân-lêng ê chhiú ,  chhōa goán tùi Ai-ki̍p chhut-lâi , 17 Hoat-ló chún peh-sìⁿ khì ê sî ,  Hui-lī-sū tōe ê lō͘ sui-jiân khah-kūn ,  chóng-sī Siōng-tè bô chhōa in tùi hia khì ;  in-ūi Siōng-tè kóng ,  Kiaⁿ-liáu peh-sìⁿ tú-tio̍h kau-chiàn ,  chiū thè-hóe ,  tò-tńg-khì Ai-ki̍p , 18 Só͘-í Siōng-tè chhōa peh-sìⁿ oan tùi Âng-hái khòng-iá hit-tiâu lō͘ khì ;  Í-sek-lia̍t lâng lóng pâi tūi-ngó͘ ,  tùi Ai-ki̍p tōe chhut-khì , 19 Mô͘-se tòa Iok-sek ê kut-thâu kap i khì ;  in-ūi Iok-sek bat chhiat-chhiat kah Í-sek-lia̍t lâng chiù-chōa ,  tùi in kóng ,  Siōng-tè tek-khak koàn-kò͘ lín ,  lín tio̍h tòa góa ê kut-thâu tùi chia saⁿ-kap khì , 20 In tùi So͘-kat khí-sin ,  chat-iâⁿ tī kūn khòng-iá ê Í-thóng , 21 Iâ-hô-hoa kiâⁿ tī in ê thâu-chêng ,  ji̍t-sî tī hûn-thiāu-tiong chhōa in ê lō͘ ,  mî-sî tī hé-thiāu-tiong kng-chiò in ;  hō͘ in ji̍t-mî lóng thang kiâⁿ , 22 Ji̍t-sî ê hûn-thiāu ,  mî-sî ê hé-thiāu ,  lóng bô lī-khui peh-sìⁿ ê thâu-chêng , 
