1 Lí tī peh-sìⁿ ê bīn-chêng só͘ tio̍h li̍p ê hoat-tō͘ sī án-ni , 2 Lí nā bóe Hi-pek-lâi lâng chòe lô͘-po̍k ,  i beh ho̍k-sāi lí ,  la̍k-nî kú ,  tē-chhit nî i thang chū-iû pe̍h-pe̍h chhut-khì ; 3 i nā toaⁿ-sin lâi ,  chiū toaⁿ-sin chhut-khì ;  i nā ū bó͘ ,  i ê bó͘ chiū kap i chhut-khì ; 4 i ê chú-lâng nā kā i chhōa-bó͘ ,  bó͘ kā i siⁿ-kiáⁿ á sī cha-bó͘-kiáⁿ ,  bó͘ kap kiáⁿ-jî tio̍h kui chú-lâng ;  i tio̍h toaⁿ-sin chhut-khì , 5 Siat-sú lô͘-po̍k bêng-bêng kóng ,  Góa thiàⁿ góa ê chú-lâng ,  kap góa ê bó͘ ,  góa ê kiáⁿ-jî ,  m̄-ài chhut-khì chū-iû ; 6 i ê chú-lâng chiū tio̍h tòa i kàu koaⁿ-hú hia ,  koh tio̍h chhōa i óa-kūn mn̂g ,  á-sī mn̂g-khiā ,  chú-lâng tio̍h ēng chǹg-á chǹg i ê hī-á ;  i chiū éng-oán ho̍k-sāi-i , 7 Lâng nā bōe cha-bó͘-kiáⁿ chòe lú-pī ,  i bô thang chhin-chhiūⁿ lô͘-po̍k án-ni chhut-khì , 8 Chú-lâng nā tiāⁿ-tio̍h siu-i ,  āu-lâi khòaⁿ bô tiòng-ì ,  chiū tio̍h chún i sio̍k-sin ;  chú-lâng í-keng phiàn i ,  chiū bô koân thang bōe i hō͘ gōa-pang lâng , 9 Chú-lâng nā tiāⁿ-tio̍h i hō͘ ka-kī ê kiáⁿ ,  chiū tio̍h khoán-thāi i chhin-chhiūⁿ cha-bó͘-kiáⁿ , 10 Nā ū koh chhōa chi̍t-ê ,  chiū i ê chia̍h ,  chhēng ,  kap phòe-ha̍p ê sū ,  iû-goân m̄-thang kiám-chió , 11 Nā bô tùi i kiâⁿ chit saⁿ-hāng ,  i chiū thang pe̍h-pe̍h chhut-khì ,  bián ēng gûn sio̍k , 12 Phah-sí lâng-ê tek-khak tio̍h hō͘ i sí , 13 Lâng nā m̄-sī bâi-ho̍k-teh thâi-lâng ,  chiū-sī Siōng-tè kau tī i ê chhiú ,  Góa chiū kā lí siat chi̍t ê só͘-chāi ,  i thang cháu-khì hia , 14 Lâng nā chū-choan kong-kek i ê chhù-piⁿ ,  ēng khúi-khiat ê kè-bô͘ ,  chiū nā tī Góa ê tôaⁿ ,  ia̍h tio̍h lia̍h-khì hō͘ i sí , 15 Phah lāu-pē á-sī lāu-bú-ê ,  tek-khak tio̍h hō͘ i sí , 16 Koái lâng khì bōe-ê ,  á-sī iáu tī i ê chhiú ,  tek-khak tio̍h hō͘ i sí , 17 Chiù-chó͘ lāu-pē á-sī lāu-bú-ê ,  tek-khak tio̍h hō͘ i sí , 18 Lâng nā oan-ke ,  chit-ê ēng chio̍h-thâu á-sī kûn-thâu-bú phah hit-ê ,  iáu bô tì-kàu sí ,  put-kò tó tī bîn-chhn̂g ; 19 nā ōe koh khí-lâi ,  óa koáiⁿ-á chhut-khì ,  hit-ê phah i-ê ,  thang sǹg bô-chōe ;  to̍k-to̍k tio̍h pê i bōe chòe kang ê chîⁿ ,  iā tio̍h kā-i i kàu lóng hó , 20 Lâng nā ēng thûi-á phah i ê lô͘-po̍k ,  á-sī i ê lú-pī ,  tì-kàu liâm-piⁿ sí ,  i tek-khak tio̍h siū hêng-hoa̍t ; 21 nā kè chi̍t-nn̄g ji̍t chiah sí ,  chiū thang bián siū hêng-hoa̍t ,  in-ūi sī i ê gûn bóe-ê , 22 Lâng nā saⁿ-phah ,  siong-hāi ū sin-īn ê hū-jîn-lâng ,  tì-kàu ka-la̍uh-sin ,  āu-lâi bô pa̍t-hāng ê hāi ,  hit-lâng tio̍h hoa̍t-gûn ,  chiàu hū-jîn-lâng ê tiōng-hu só͘ tēng-ê ;  tī koaⁿ-hú ê bīn-chêng hō͘ i , 23 Nā ū pa̍t-hāng ê siong-hāi ,  chiū tio̍h ēng miā pê miā , 24 Ba̍k-chiu pê ba̍k-chiu ,  chhùi-khí pê chhùi-khí ,  chhiú pê chhiú , 25 kha pê kha ,  sio pê sio ,  siong pê siong ,  phah pê phah , 26 Lâng nā phah-pháiⁿ i ê lô͘-po̍k ,  á-sī i ê lú-pī ,  chi̍t-lúi ba̍k-chiu ,  chiū tio̍h in-ūi i ê ba̍k-chiu pàng i khì chū-iû , 27 Nā phah-lak i ê lô͘-po̍k ,  á-sī i ê lú-pī ,  chi̍t ki chhùi-khí ,  chiū tio̍h in-ūi i ê chhùi-khí pàng i khì chū-iû , 28 Gû nā tak-sí chi̍t ê ta-po͘-lâng ,  á-sī chi̍t ê hū-jîn-lâng ,  tio̍h ēng chio̍h-thâu tìm-sí hit chiah gû ,  chóng-sī m̄-thang chia̍h i ê bah ;  gû ê chú-lâng sǹg bô chōe , 29 Siat-sú hit chiah gû pêng-sò͘ ōe tak-lâng ,  ū lâng pò i ê chú-lâng chai ,  i kèng-jiân bô chiong gû koaiⁿ-teh ,  tì-kàu tak-sí ta-po͘-lâng á-sī hū-jîn-lâng ;  chiū tio̍h ēng chio̍h-thâu tìm-sí hit chiah gû ,  gû ê chú-lâng iā tio̍h sí , 30 Nā sī gí-tiāⁿ ēng gûn sio̍k sìⁿ-miā ,  chiū tio̍h chiàu só͘ gí-tiāⁿ-ê ,  lâi sio̍k i ê sìⁿ-miā , 31 Gû bô-lūn tak-tio̍h lâng ê kiáⁿ á-sī cha-bó͘-kiáⁿ ,  tio̍h chiàu chit-ê lē pān-i , 32 Gû nā tak-tio̍h lô͘-po̍k á-sī lú-pī ,  tio̍h ēng gûn saⁿ-cha̍p sià-khek-le̍k hō͘ in ê chú-lâng ;  iā tio̍h ēng chio̍h-thâu tìm-sí gû , 33 Lâng nā hian-khui chíⁿ ,  á-sī ku̍t chíⁿ ,  bô khàm-kòa ,  ū gû á-sī lû poa̍h tī hit lāi-bīn , 34 chíⁿ ê chú-lâng tio̍h pê ,  iā tio̍h the̍h gûn hō͘ i ê chú ;  sí ê cheng-siⁿ kui ka-kī , 35 Chit-lâng ê gû nā tak-tio̍h hit lâng ê gû ,  tì-kàu sí ,  in tio̍h bōe oa̍h ê gû ,  kè-chîⁿ pîⁿ-pun ,  sí ê gû iā tio̍h pîⁿ-pun , 36 Lâng nā chai chit chiah gû pêng-sò͘ ōe tak-lâng ,  chú-lâng kèng-jiân bô chiong gû koaiⁿ-teh ,  i chiū tio̍h ēng gû pê gû ,  sí ê gû kui ka-kī , 
