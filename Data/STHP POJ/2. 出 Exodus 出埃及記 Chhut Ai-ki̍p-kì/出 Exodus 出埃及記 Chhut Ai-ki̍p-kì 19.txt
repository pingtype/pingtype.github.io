1 Í-sek-lia̍t lâng chhut Ai-ki̍p tōe ê liáu-āu tē-saⁿ ge̍h ,  tú-tú hit-ji̍t ,  in chiū kàu Se-nái ê khòng-iá , 2 In lī-khui Lī-hui-tèng ,  lâi kàu Se-nái ê khòng-iá ,  chiū tī khòng-iá chat-iâⁿ ;  Í-sek-lia̍t lâng chiū tī hit-ê soaⁿ ê thâu-chêng chat-iâⁿ , 3 Mô͘-se chiūⁿ kàu Siōng-tè hia ;  Iâ-hô-hoa tùi soaⁿ-ni̍h kiò i kóng ,  Lí tio̍h án-ni kā Ngá-kok-ke kóng ,  thong-ti Í-sek-lia̍t lâng chai ; 4 Góa tùi Ai-ki̍p lâng só͘ kiâⁿ ê sū ,  lín lóng khòaⁿ-kìⁿ ;  koh khòaⁿ-kìⁿ Góa cháiⁿ-iūⁿ chhin-chhiūⁿ eng-chiáu ê si̍t pē lín ,  tòa lín lâi kui tī Góa , 5 Taⁿ lín nā si̍t-chāi thiaⁿ-thàn Góa ê ōe ,  chun-siú Góa ê iok ,  chiū tī lia̍t-kok-tiong lín beh chòe Góa ka-kī ê pó-pòe ;  in-ūi choân-tōe lóng sī Góa-ê ; 6 lín beh kui tī Góa ,  chòe chè-si ê kok ,  chòe sèng-kiat ê peh-sìⁿ ,  Chiah-ê ōe sī lí só͘ tio̍h kā Í-sek-lia̍t lâng kóng-ê , 7 Mô͘-se lâi chio-chi̍p peh-sìⁿ tiong-kan ê tiúⁿ-ló ,  chiong Iâ-hô-hoa só͘ hoan-hù i ê ōe ,  lóng pâi-lia̍t tī in ê bīn-chêng ; 8 peh-sìⁿ lóng tâng-siaⁿ ìn kóng ,  Kìⁿ-nā Iâ-hô-hoa só͘ kóng-ê goán lóng beh chun-thàn ,  Mô͘-se chiū chiong peh-sìⁿ ê ōe hê-hok Iâ-hô-hoa , 9 Iâ-hô-hoa kā Mô͘-se kóng ,  Khòaⁿ ah ,  Góa beh tī ba̍t-hûn ê tiong-kan lîm-kàu lí ,  hō͘ peh-sìⁿ thiaⁿ-kìⁿ Góa kap lí teh kóng ,  thang éng-oán sìn lí ,  Mô͘-se chiū chiong peh-sìⁿ ê ōe kā Iâ-hô-hoa kóng , 10 Iâ-hô-hoa koh kā Mô͘-se kóng ,  Lí khì peh-sìⁿ hia ,  kin-á-ji̍t bîn-á-ji̍t kā in hun-piat chòe-sèng ,  in iā tio̍h sóe-saⁿ , 11 Tio̍h pī-pān piān hù tē-saⁿ ji̍t ;  in-ūi tē-saⁿ ji̍t ,  Iâ-hô-hoa beh tī chèng peh-sìⁿ ê bīn-chêng ,  kàng-lîm tī Se-nái soaⁿ , 12 Lí tio̍h tī soaⁿ ê sì-ûi kā peh-sìⁿ siat kài-hān ,  kóng ,  Lín tio̍h kín-sīn ,  m̄-thang chiūⁿ-soaⁿ ,  iā m̄-thang bong i ê kau-kài ;  kìⁿ-nā bong chit-ê soaⁿ ê ,  tek-khak tio̍h hō͘ i sí ; 13 m̄-thang ēng chhiú bong-i ,  tio̍h ēng chio̍h-thâu tìm i ,  á-sī ēng chìⁿ siā-i ;  bô-lūn sī lâng á cheng-siⁿ ,  lóng bōe oa̍h ,  Kàu sàu-kak ê siaⁿ thoa-tn̂g ê sî ,  in tio̍h chiūⁿ-lâi soaⁿ-kha , 14 Mô͘-se lo̍h-soaⁿ kàu peh-sìⁿ hia ,  kā in hun-piat chòe-sèng ;  in chiū ka-kī sóe saⁿ , 15 I tùi peh-sìⁿ kóng ,  Tio̍h pī-pān piān hù tē-saⁿ ji̍t ,  m̄-thang chhin-kūn hū-jîn-lâng , 16 Kàu tē-saⁿ ji̍t thiⁿ-kng-chá ,  tī soaⁿ-téng ū lûi tân ,  sih-nà kap ba̍t-hûn ,  koh sàu-kak ê siaⁿ chin-tōa ;  iâⁿ-lāi ê peh-sìⁿ lóng ngia̍uh-ngia̍uh-chhoah , 17 Mô͘-se chhōa peh-sìⁿ chhut iâⁿ-pôaⁿ ,  ngiâ-chih Siōng-tè ;  in lóng khiā tī soaⁿ-kha , 18 Thong Se-nái soaⁿ lóng sī hé-ian ;  in-ūi Iâ-hô-hoa tī hé-tiong kàng-lîm tī soaⁿ-téng ;  soaⁿ ê hé-ian chhèng-koâiⁿ ,  chhin-chhiūⁿ hûi-iô ê ian ,  piàn-soaⁿ tōa tín-tāng , 19 Sàu-kak ê siaⁿ ná-tân ná-tōa ,  Mô͘-se kóng-ōe ,  Siōng-tè chhut-siaⁿ ìn i , 20 Iâ-hô-hoa kàng-lîm tī Se-nái soaⁿ ,  tī soaⁿ-bé-liu ;  Iâ-hô-hoa tiàu Mô͘-se chiūⁿ soaⁿ-bé-liu ;  Mô͘-se chiū chiūⁿ-khì , 21 Iâ-hô-hoa tùi Mô͘-se kóng ,  Lí lo̍h-khì kìm-kài peh-sìⁿ ,  kiaⁿ-liáu in chhoàn-kè-kài ,  kàu Iâ-hô-hoa chia lâi khòaⁿ ,  tì-kàu in chōe-chōe lâng sí ; 22 liân chhin-kūn Iâ-hô-hoa ê chè-si ,  iā tio̍h ka-kī hun-piat chòe-sèng ,  kiaⁿ-liáu Iâ-hô-hoa hut-jiân chhut-lâi phah in , 23 Mô͘-se tùi Iâ-hô-hoa kóng ,  Peh-sìⁿ bōe-ōe chiūⁿ Se-nái soaⁿ ,  in-ūi Lí í-keng kìm-kài goán kóng ,  Tio̍h tī soaⁿ ê sì-ûi siat kài-hān ,  hun-piat i chòe-sèng , 24 Iâ-hô-hoa kā i kóng ,  Khì ah ,  lo̍h-khì ;  lí tio̍h kap A-lûn chiūⁿ-lâi ;  to̍k-to̍k chè-si kap peh-sìⁿ m̄-thang chhoàn-kè-kài chiūⁿ kàu Iâ-hô-hoa bīn-chêng ,  kiaⁿ-liáu I hut-jiân chhut-lâi phah in , 25 Mô͘-se chiū lo̍h-khì ,  kàu peh-sìⁿ hia ,  kā in kóng , 
