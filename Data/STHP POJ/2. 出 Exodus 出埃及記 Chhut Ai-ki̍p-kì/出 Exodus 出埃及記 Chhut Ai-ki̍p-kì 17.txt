1 Í-sek-lia̍t lâng choân-hōe thàn Iâ-hô-hoa ê bēng-lēng ,  chiàu lō͘-chām ,  tùi Sìn ê khòng-iá ,  chìn-chêng kiâⁿ ,  tī Lī-hui-tèng chat-iâⁿ ,  peh-sìⁿ bô chúi thang lim , 2 Peh-sìⁿ chiū kap Mô͘-se kè-kàu kóng ,  Hō͘ goán ū chúi thang lim ,  Mô͘-se kā in kóng ,  Lín siáⁿ-sū kap góa kè-kàu ,  siáⁿ-sū chhì Iâ-hô-hoa ah?3 Peh-sìⁿ tī-hia chin chhùi-ta ,  ài lim chúi ;  chiū ai-oàn Mô͘-se kóng ,  Lí siáⁿ-sū chhōa goán tùi Ai-ki̍p chiūⁿ-lâi ,  hō͘ goán kap goán ê kiáⁿ-jî ,  goán ê cheng-siⁿ ,  lóng chhùi-ta sí ah?4 Mô͘-se chiū kiû-kiò Iâ-hô-hoa kóng ,  Góa tùi chit-ê peh-sìⁿ beh cháiⁿ-iūⁿ chòe ah? in chha-put-to beh ēng chio̍h-thâu tìm góa , 5 Iâ-hô-hoa kā Mô͘-se kóng ,  Lí chòe peh-sìⁿ ê thâu-chêng kiâⁿ ,  chhōa Í-sek-lia̍t ê tiúⁿ-ló kúi-nā lâng kap lí khì ,  lí ê chhiú tio̍h kia̍h chêng-ji̍t phah hô-chúi ê koáiⁿ-á , 6 Khòaⁿ ah ,  Góa beh khiā tī lí ê bīn-chêng ,  tī Hô-lia̍t ê chio̍h-pôaⁿ-téng ;  lí phah hit-ê chio̍h-pôaⁿ ,  beh ū chúi tùi hia lâu-chhut hō͘ peh-sìⁿ lim ,  Mô͘-se chiū tī Í-sek-lia̍t tiúⁿ-ló ê bīn-chêng án-ni kiâⁿ , 7 I miâ hit-ê só͘-chāi kiò Má-sat ,  koh kiò-chòe Bí-lī-pa ;  in-ūi Í-sek-lia̍t lâng kè-kàu ,  koh in-ūi in chhì Iâ-hô-hoa ,  kóng ,  Iâ-hô-hoa tī goán tiong-kan á-bô?8 Hit-sî A-má-le̍k lâng lâi kàu Lī-hui-tèng ,  kap Í-sek-lia̍t lâng kau-chiàn , 9 Mô͘-se kā Iok-su-a kóng ,  Lí thòe lán kéng lâng chhut-khì kap A-má-le̍k lâng kau-chiàn ;  bîn-á-ji̍t góa chhiú-ni̍h beh kia̍h Siōng-tè ê koáiⁿ-á ,  khiā tī soaⁿ-téng , 10 Tùi hit-tia̍p Iok-su-a chiàu Mô͘-se só͘ kā i kóng-ê kiâⁿ ;  kap A-má-le̍k lâng kau-chiàn ;  Mô͘-se ,  A-lûn kap Hō͘-jíⁿ lóng chiūⁿ soaⁿ-téng , 11 Mô͘-se chhiú kia̍h-khí ê sî ,  Í-sek-lia̍t lâng chiū khah-iâⁿ ;  chhiú sûi-lo̍h-khì ê sî ,  A-má-le̍k lâng chiū khah-iâⁿ , 12 Chóng-sī Mô͘-se chhiú sng ;  in chiū sóa chio̍h ,  lâi hē tī i ê ē-bīn ;  i chē tī chio̍h-téng ,  A-lûn kap Hō͘-jíⁿ hû i ê chhiú ,  chi̍t-ê tī chit-pêng ,  chi̍t-ê tī hit-pêng ;  i ê chhiú chiū chū-chāi ,  ti̍t-ti̍t kàu ji̍t-lo̍h , 13 Iok-su-a ēng to thâi A-má-le̍k ông kap i ê peh-sìⁿ , 14 Iâ-hô-hoa kā Mô͘-se kóng ,  Góa beh chiong A-má-le̍k ê miâ-jī tùi thiⁿ-ē oân-choân chhat-bia̍t i ;  lí tio̍h ēng chit-ê siá tī chheh-ni̍h chòe kì-liām ,  koh kóng hō͘ Iok-su-a thiaⁿ , 15 Mô͘-se khí chi̍t chō tôaⁿ ,  hō i ê miâ kiò Iâ-hô-hoa-nî-se ; 16 koh kóng ,  Iâ-hô-hoa í-keng chiù-chōa ,  Iâ-hô-hoa beh tāi-tāi kap A-má-le̍k lâng kau-chiàn , 
