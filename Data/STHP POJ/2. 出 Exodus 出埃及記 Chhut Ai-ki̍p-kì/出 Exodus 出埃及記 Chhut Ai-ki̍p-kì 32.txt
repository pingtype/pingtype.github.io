1 Peh-sìⁿ khòaⁿ-kìⁿ Mô͘-se iân-chhiân bô lo̍h soaⁿ ,  peh-sìⁿ chiū chū-chi̍p kàu A-lûn hia ,  tùi i kóng ,  Khí-lâi ,  kā goán chng siōng-tè ,  thang kiâⁿ tī goán ê thâu-chêng ;  in-ūi hit-ê Mô͘-se ,  chiū-sī chhōa goán tùi Ai-ki̍p tōe chhut-lâi ,  hit-ê lâng ,  goán m̄-chai i tú-tio̍h sím-mi̍h , 2 A-lûn tùi in kóng ,  Lín ê bó͘ ,  lín ê kiáⁿ ,  cha-bó͘-kiáⁿ ,  hī-á só͘ kòa ê kim khoân ,  pak i ,  the̍h-lâi hō͘ góa , 3 Peh-sìⁿ chiū lóng pak in hī-á-ni̍h ê kim-khoân ,  the̍h lâi hō͘ A-lûn , 4 A-lûn tùi in ê chhiú chih-lâi ,  chù chi̍t chiah gû-á ,  ēng chhiàm-to-á tiau-khek-i ;  in chiū kóng ,  Í-sek-lia̍t ah ,  che sī lí ê siōng-tè ,  chhōa lí chhut Ai-ki̍p tōe ê , 5 A-lûn khòaⁿ-liáu ,  chiū tī gû-á ê bīn-chêng khí-tôaⁿ ;  A-lûn koh soan-pò͘ kóng ,  Bîn-á-ji̍t tio̍h siú-choeh ho̍k-sāi Iâ-hô-hoa , 6 Keh ji̍t chheng-chá ,  in khí-lâi ,  hiàn sio-chè kap pêng-an-chè ;  peh-sìⁿ chiū chē-teh lim-chia̍h ,  khí-lâi kún-chhiò , 7 Iâ-hô-hoa tùi Mô͘-se kóng ,  Khì ah ,  lí lo̍h-khì ;  in-ūi lí ê peh-sìⁿ ,  chiū-sī tùi Ai-ki̍p tōe chhōa chhut-lâi ê ,  í-keng pāi-hoāi ka-kī , 8 In kín-kín lī-khui Góa só͘ hoan-hù in ê lō͘ ,  ūi ka-kī chù-chiâⁿ chi̍t chiah gû-á ,  kūi-pài-i ,  hiàn-chè-i ,  kóng ,  Í-sek-lia̍t ah ,  che chiū-sī chhōa lí chhut Ai-ki̍p tōe ê siōng-tè , 9 Iâ-hô-hoa tùi Mô͘-se kóng ,  Góa khòaⁿ chit-ê peh-sìⁿ ,  khòaⁿ ah ,  sī ām-kún ngī ê peh-sìⁿ , 10 Lí taⁿ chhut-chāi Góa ,  Góa beh tōa siū-khì in ,  bia̍t-bô in ;  ēng lí chiâⁿ-chòe tōa-kok , 11 Mô͘-se chiū tùi i ê Siōng-tè Iâ-hô-hoa kiû-chêng kóng ,  Iâ-hô-hoa ah ,  Lí siáⁿ-sū tōa siū-khì Lí ê peh-sìⁿ ah ,  sī Lí ēng tōa khùi-la̍t tōa koân-lêng ê chhiú ,  tùi Ai-ki̍p tōe chhōa chhut-lâi-ê?12 Siáⁿ-sū hō͘ Ai-ki̍p lâng ū ōe kóng ,  I chhōa in chhut-khì ,  sī beh hāi-in ,  hāi-sí in tī soaⁿ-tiong ,  tùi tōe-chiūⁿ tû-bia̍t in? kiû Lí hê-sim tńg-ì ,  soah Lí ê tōa siū-khì ,  bô kàng chai-ē hō͘ Lí ê peh-sìⁿ , 13 Kì-liām Lí ê lô͘-po̍k A-pek-la̍h-hán ,  Í-sat ,  Í-sek-lia̍t ,  Lí bat kí ka-kī tùi in chiù-chōa kóng ,  Góa beh hō͘ lín ê hō͘-è chhin-chhiūⁿ thiⁿ-téng ê chhiⁿ hiah-chōe ;  koh Góa só͘ kóng chit-ê choân-tōe ,  Góa beh siúⁿ-sù lín ê hō͘-è ,  beh chòe in éng-oán ê gia̍p , 14 Tùi án-ni Iâ-hô-hoa thè-hóe ,  bô kàng-lo̍h I chêng só͘ kóng ê chai-ē ,  hō͘ I ê peh-sìⁿ , 15 Mô͘-se oa̍t-tńg-sin lo̍h soaⁿ ,  chhiú the̍h nn̄g tè iok-pi ,  chiah-ê pi nn̄g-bīn lóng ū siá ;  chit-bīn hit-bīn lóng ū siá-jī , 16 Pi sī Siōng-tè chòe-ê ,  jī sī Siōng-tè siá-ê ,  khek tī pi-ni̍h , 17 Iok-su-a chi̍t-ē thiaⁿ-kìⁿ peh-sìⁿ hán-hōa ê siaⁿ ,  chiū tùi Mô͘-se kóng ,  Tī iâⁿ-tiong ū kau-chiàn ê siaⁿ , 18 I kóng ,  Góa só͘ thiaⁿ-kìⁿ m̄-sī thâi-iâⁿ tek-sèng ê siaⁿ ,  iā m̄-sī thâi-su âu-kiò ê siaⁿ ,  chiū-sī chhiùⁿ-koa ê siaⁿ , 19 Kiâⁿ kūn iâⁿ-pôaⁿ ,  khòaⁿ-kìⁿ gû-á ,  koh khòaⁿ-kìⁿ lâng teh thiàu-bú ,  Mô͘-se chiū tōa siū-khì ,  tùi i ê chhiú hiat nn̄g tè chio̍h-pi ,  chi̍h tī soaⁿ-kha , 20 Koh chiong in só͘ chù ê gû-á ,  ēng hé sio ,  géng chòe hún ,  iā tī chúi-bīn ,  hō͘ Í-sek-lia̍t lâng lim-i , 21 Mô͘-se tùi A-lûn kóng ,  Chit-ê peh-sìⁿ tùi lí chòe sím-mi̍h ,  lí chiah hō͘ in hām-lo̍h tāng-chōe?22 A-lûn kóng ,  Góa ê chú bo̍h-tit tōa siū-khì ;  chiah-ê peh-sìⁿ koat-ì chòe pháiⁿ ,  sī lí só͘ chai-ê , 23 In tùi góa kóng ,  Lí kā goán chng siōng-tè ,  thang kiâⁿ tī goán ê thâu-chêng ,  in-ūi hit-ê Mô͘-se ,  chiū-sī chhōa goán tùi Ai-ki̍p tōe chhut-lâi ,  hit-ê lâng ,  goán m̄ chai i tú-tio̍h sím-mi̍h , 24 Góa tùi in kóng ,  Kìⁿ-nā ū kim-ê ,  pak-khí-lâi ;  in chiong kim hō͘ góa ,  góa hiat i tī hé-ni̍h ,  chit chiah gû-á chiū chhut-lâi , 25 Mô͘-se khòaⁿ-kìⁿ peh-sìⁿ hòng-chhiòng ,  in-ūi A-lûn pàng chhut-chāi in ,  hō͘ in tī tùi-te̍k ê tiong-kan siū ki-chhì , 26 Mô͘-se khiā tī iâⁿ-pôaⁿ ê mn̂g ,  kóng ,  Chī-chūi óa Iâ-hô-hoa-ê ,  thang lâi góa chia ;  Lī-bī lâng chiū lóng chū-chi̍p tī i hia , 27 I tùi in kóng ,  Iâ-hô-hoa Í-sek-lia̍t ê Siōng-tè án-ni kóng ,  Lín ta̍k-lâng tio̍h chhah to tī tōa-thúi-ni̍h ,  óng-lâi tī iâⁿ-tiong ,  tùi chit-ê mn̂g kàu hit-ê mn̂g ,  ta̍k-lâng thâi-sí i ê hiaⁿ-tī ,  kap i ê tâng-phōaⁿ ,  í-ki̍p i ê chhù-piⁿ , 28 Lī-bī lâng chiàu Mô͘-se ê ōe kiâⁿ ;  hit-ji̍t peh-sìⁿ-tiong sí-ê iok-lio̍k saⁿ-chheng lâng , 29 Mô͘-se kóng ,  Lín hiàn ka-kī hō͘ Iâ-hô-hoa ,  ta̍k-lâng kong-kek i ê kiáⁿ ,  i ê hiaⁿ-tī  ,  kin-á-ji̍t tit-tio̍h I sù-hok lín , 30 Keh-ji̍t Mô͘-se tùi peh-sìⁿ kóng ,  Lín ū hoān tāng-chōe ,  góa taⁿ beh chiūⁿ-khì Iâ-hô-hoa hia ,  kiám-chhái thang kā lín sio̍k-chōe , 31 Mô͘-se tò-tńg kàu Iâ-hô-hoa hia kóng ,  Ai-ah ,  chit-ê peh-sìⁿ hoān tāng-chōe ,  ūi ka-kī chòe kim ê siōng-tè , 32 Taⁿ Lí nā beh sià-bián in ê chōe ;  nā m̄ ,  kiû Lí tùi Lí só͘ siá ê chheh ,  chhat-khì góa ê miâ , 33 Iâ-hô-hoa tùi Mô͘-se kóng ,  Sím-mi̍h lâng tek-chōe Góa chiū tùi Góa ê chheh chhat i ê miâ , 34 Taⁿ lí khì chhōa chit-ê peh-sìⁿ khì Góa só͘ kā lí kóng ê só͘-chāi ;  khòaⁿ ah ,  Góa ê sù-chiá beh kiâⁿ tī lí ê thâu-chêng ;  to̍k-to̍k kàu Góa pān-chōe ê ji̍t ,  Góa beh pān in ê chōe , 35 Iâ-hô-hoa kàng chai-ē hō͘ peh-sìⁿ ,  in-ūi in chō gû-á ,  chiū-sī A-lûn só͘ chō-ê , 
