1 Iâ-hô-hoa hoan-hù Mô͘-se kóng , 2 Chiaⁿ-ge̍h chhoe-it ,  lí tio̍h khí chū-chi̍p ê hōe-bō͘ , 3 Lí tio̍h hē hoat-kūi tī hit lāi-bīn ,  ēng tiùⁿ-lî jia-cha̍h-i , 4 Kng toh ji̍p-khì ,  pâi-siat téng-bīn ê mi̍h ;  kng teng-tâi ji̍p-khì ,  tiám i ê teng , 5 Kng sio-hiuⁿ ê kim-tôaⁿ ,  hē tī hoat-kūi-chêng ,  kòa hōe-bō͘ mn̂g ê mn̂g-lî , 6 Chiong sio-chè ê tôaⁿ ,  hē tī chū-chi̍p ê hōe-bō͘ mn̂g-chêng , 7 Chiong sóe-tn̄g ê phûn ,  hē tī hōe-bō͘ kap tôaⁿ ê tiong-kan ,  tóe chúi tī phûn-lāi , 8 Koh tī sì-ûi khiā tiûⁿ-ûi ,  kòa tiûⁿ-mn̂g ê mn̂g-lî , 9 Ēng boah ê iû boah hōe-bō͘ ,  kap kî-tiong hoān só͘-ū-ê ,  hun-piat i kap lóng-chóng ê khì-kū chòe-sèng ;  i chiū chòe-sèng , 10 Koh boah sio-chè ê tôaⁿ ,  kap i lóng-chóng ê khì-kū ,  hun-piat tôaⁿ chòe-sèng ;  tôaⁿ chiū chòe chì-sèng , 11 Iā tio̍h boah sóe-tn̄g ê phûn ,  hun-piat i chòe-sèng , 12 Koh tio̍h chhōa A-lûn kap i hiah-ê kiáⁿ ,  kàu hōe-bō͘ mn̂g-chêng ,  ēng chúi kā in sóe , 13 Iā kā A-lûn chhēng sèng-saⁿ ,  koh ēng iû boah i ,  hun-piat i chòe-sèng ,  hō͘ i chòe chè-si lâi ho̍k-sāi Góa , 14 Koh chhōa i hiah-ê kiáⁿ lâi ,  kā in chhēng lāi-phàu , 15 Tio̍h kā in boah-iû ,  chhin-chhiūⁿ boah in lāu-pē chi̍t-iūⁿ ,  hō͘ in chòe chè-si lâi ho̍k-sāi Góa ;  in siū boah-iû beh éng-oán chòe chè-si ,  kàu ta̍k sè-tāi , 16 Mô͘-se án-ni kiâⁿ ;  lóng sī chiàu Iâ-hô-hoa só͘ hoan-hù i ê lâi kiâⁿ , 17 Tē-jī nî chiaⁿ-ge̍h chhoe-it ,  hōe-bō͘ chiū khiā-khí-lâi , 18 Mô͘-se khiā hōe-bō͘ hē hiah-ê khū ,  khiā hiah-ê pán ,  chhng hiah-ê hoâiⁿ-kông ,  khiā hiah-ê thiāu , 19 Tī hōe-bō͘ téng tah pò͘-pîⁿ ,  chiong pò͘-pîⁿ ê kòa ,  khàm tī i ê téng-bīn ,  sī chiàu Iâ-hô-hoa só͘ hoan-hù Mô͘-se-ê , 20 Koh ēng lu̍t-hoat hē tī kūi-lāi ,  ēng kǹg chhng tī kūi-ni̍h ,  hē si-un-só͘ tī kūi-téng , 21 Kng kūi ji̍p hōe-bō͘ ,  kòa jia-cha̍h ê tiùⁿ-lî ,  jia-cha̍h hoat-kūi ,  sī chiàu Iâ-hô-hoa só͘ hoan-hù Mô͘-se-ê , 22 Koh chiong toh hē tī hōe-bō͘-lāi ,  tī hōe-bō͘ ê pak-sì ,  tī tiùⁿ-lî gōa ; 23 hit téng-bīn ēng piáⁿ pâi tī Iâ-hô-hoa ê bīn-chêng ;  sī chiàu Iâ-hô-hoa só͘ hoan-hù Mô͘-se-ê , 24 Koh hē teng-tâi tī hōe-bō͘-lāi ,  kap toh saⁿ-tùi ,  tī hōe-bō͘ ê lâm-pêng , 25 Tī Iâ-hô-hoa ê bīn-chêng tiám-teng ;  sī chiàu Iâ-hô-hoa só͘ hoan-hù Mô͘-se-ê , 26 Koh hē kim-tôaⁿ tī hōe-bō͘-lāi ê tiùⁿ-lî chêng ; 27 tī hit téng-bīn sio phang-liāu ê hiuⁿ ;  sī chiàu Iâ-hô-hoa só͘ hoan-hù Mô͘-se-ê , 28 Koh kòa hōe-bō͘ mn̂g ê mn̂g-lî , 29 Tī chū-chi̍p ê hōe-bō͘ mn̂g-chêng ,  hē sio-chè ê tôaⁿ ,  chiong sio-chè kap sò͘-chè hiàn tī hit téng-bīn ;  sī chiàu Iâ-hô-hoa só͘ hoan-hù Mô͘-se-ê , 30 Hē sóe-tn̄g ê phûn tī hōe-bō͘ kap tôaⁿ ê tiong-kan ,  phûn-lāi tóe chúi ,  thang sóe-tn̄g , 31 Mô͘-se kap A-lûn kap i hiah-ê kiáⁿ ,  tī-hia sóe-chhiú sóe-kha , 32 In ji̍p hōe-bō͘ ê sî ,  á-sī chiū-kūn tôaⁿ ê sî ,  chiū sóe ;  sī chiàu Iâ-hô-hoa só͘ hoan-hù Mô͘-se-ê , 33 Tī hōe-bō͘ kap tôaⁿ ê sì-ûi ,  khiā tiùⁿ-ûi ,  iā kòa tiùⁿ-ûi mn̂g ê mn̂g-lî ;  án-ni Mô͘-se chiū oân-kang , 34 Hit-sî hûn jia-khàm hōe-bō͘ ,  Iâ-hô-hoa ê êng-kng chhiong-móa hōe-bō͘ , 35 Mô͘-se bōe-ōe ji̍p hōe-bō͘ ,  in-ūi hûn thêng tī hit téng-bīn ;  koh Iâ-hô-hoa ê êng-kng chhiong-móa tī hōe-bō͘ , 36 Hûn tùi hōe-bō͘ siu chiūⁿ-khì ê sî ,  Í-sek-lia̍t lâng chiū khí-sin kiâⁿ in ê lō͘-chām , 37 Hûn nā bô siu chiūⁿ-khì ,  in chiū bô khí-sin kiâⁿ ,  ti̍t-ti̍t kàu hûn siu chiūⁿ-khì , 38 Ji̍t-sî Iâ-hô-hoa ê hûn tī hōe-bō͘ téng ,  mî-sî hit tiong-kan ū hé ,  tī Í-sek-lia̍t choân-ke ê ba̍k-chiu-chêng ;  tī in só͘ kiâⁿ ê lō͘-chām lóng sī án-ni , 
