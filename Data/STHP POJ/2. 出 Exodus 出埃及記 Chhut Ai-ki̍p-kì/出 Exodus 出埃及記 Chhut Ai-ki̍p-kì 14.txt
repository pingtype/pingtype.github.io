1 Iâ-hô-hoa kā Mô͘-se kóng , 2 Lí hoan-hù Í-sek-lia̍t lâng oa̍t-tò-tńg ,  chat-iâⁿ tī Pí-hap-hi-lio̍k ê thâu-chêng ,  tī Bi̍t-toa̍t kap hái ê tiong-kan ,  tī Pa-le̍k-sé-hun ê thâu-chêng ,  tī hit tùi-bīn chat-iâⁿ tī hái-piⁿ , 3 Hoat-ló beh gī-lūn Í-sek-lia̍t lâng kóng ,  In tī tōe-tiong se̍h bô lō͘ ,  khòng-iá kā in ûi-khùn teh , 4 Góa beh hō͘ Hoat-ló ê sim ngī ,  i beh tui-jip in ;  Góa chiū tī Hoat-ló kap i ê choân-kun lâi tit-tio̍h êng-kng ;  Ai-ki̍p lâng chiū chai Góa sī Iâ-hô-hoa ,  In chiū án-ni kiâⁿ , 5 Ū lâng pò Ai-ki̍p ông kóng ,  Hit-ê peh-sìⁿ cháu-khì ;  Hoat-ló kap i ê jîn-sîn tùi-thāi hit-ê peh-sìⁿ ê sim chiū piàn-ōaⁿ ,  kóng ,  Lán chún Í-sek-lia̍t lâng khì ,  bô koh ho̍k-sāi lán ,  che sī sím-mi̍h iân-kò͘ ah?6 Hoat-ló chiū pī-pān i ê chhia ,  tòa i ê peh-sìⁿ saⁿ-kap khì , 7 Iā tòa la̍k-pah tiuⁿ te̍k-pia̍t chhia ,  kap Ai-ki̍p só͘ ū ê chhia ,  ta̍k tiuⁿ chhia lóng ū peng-thâu teh koán , 8 Iâ-hô-hoa hō͘ Ai-ki̍p ông Hoat-ló ê sim ngī ;  i chiū tui-jip Í-sek-lia̍t lâng ;  nā-sī Í-sek-lia̍t lâng khò tōa koân-lêng ê chhiú chhut-khì , 9 Ai-ki̍p lâng tui-jip in ,  Hoat-ló it-chhè ê bé ,  chhia ,  kap i ê bé-peng ,  kap i ê kun-tūi ,  chiū tī hái-piⁿ óa-kūn Pí-hap-hi-lio̍k ,  tī Pa-le̍k-sé-hun ê tùi-bīn ,  tī in an-iâⁿ ê só͘-chāi ,  jip-tio̍h in , 10 Hoat-ló kūn-óa ê sî ,  Í-sek-lia̍t lâng kia̍h-ba̍k khòaⁿ-kìⁿ Ai-ki̍p lâng jip-óa-lâi ,  chiū chin kiaⁿ ,  âu-kiò Iâ-hô-hoa , 11 In tùi Mô͘-se kóng ,  Kiám sī Ai-ki̍p bô thióng-tōe ,  lí chiah chhōa goán chhut-lâi sí tī khòng-iá mah? lí siáⁿ-sū án-ni khoán-thāi goán ,  chhōa goán chhut Ai-ki̍p ah?12 Goán tī Ai-ki̍p kiám bô tùi lí án-ni kóng ,  Bo̍h-tit chhap goán ,  chhut-chāi goán ho̍k-sāi Ai-ki̍p lâng mah? In-ūi ho̍k-sāi Ai-ki̍p lâng ,  khah-tit sí tī khòng-iá , 13 Mô͘-se tùi peh-sìⁿ kóng ,  M̄-bián kiaⁿ ,  chòe lín khiā-teh ,  khòaⁿ Iâ-hô-hoa kin-á-ji̍t ūi-tio̍h lín só͘ beh kiâⁿ ê chín-kiù ;  in-ūi lín kin-á-ji̍t só͘ khòaⁿ-kìⁿ ê Ai-ki̍p lâng ,  tek-khak éng-oán bô koh khòaⁿ-kìⁿ , 14 Iâ-hô-hoa beh ūi lín kau-chiàn ,  chòe lín tiām-tiām ,  bo̍h chòe-siaⁿ , 15 Iâ-hô-hoa tùi Mô͘-se kóng ,  Lí siáⁿ-sū âu-kiò Góa ah? lí tio̍h kah Í-sek-lia̍t lâng chìn-chêng khì , 16 Lí kia̍h koáiⁿ-á chhun-chhiú kí hái ,  lâi pun-khui i ;  Í-sek-lia̍t lâng beh tī hái-tiong kiâⁿ ta-tōe ; 17 to̍k-to̍k Góa ,  Góa beh hō͘ Ai-ki̍p lâng ê sim ngī ,  in beh tè-lo̍h-khì ;  Góa beh tī Hoat-ló kap i ê choân-kun ,  i ê chhia ,  i ê bé-peng ,  lâi tit-tio̍h êng-kng , 18 Góa tī Hoat-ló kap i ê chhia ,  i ê bé-peng ,  tit-tio̍h êng-kng ê sî ,  Ai-ki̍p lâng chiū chai Góa sī Iâ-hô-hoa , 19 Siōng-tè ê sù-chiá ,  pún kiâⁿ tī Í-sek-lia̍t ê iâⁿ-chêng-ê ,  sóa lâi kiâⁿ tī in ê āu-bīn ;  hûn-thiāu iā tùi in ê thâu-chêng ,  sóa lâi khiā tī in ê āu-bīn , 20 tī Ai-ki̍p iâⁿ kap Í-sek-lia̍t iâⁿ ê tiong-kan ;  hit-pêng ū hûn ū o͘-àm ,  chit-pêng mî-sî hoat-chhut kng ;  thong-mî nn̄g pêng bōe saⁿ-kūn , 21 Mô͘-se chiū chhun-chhiú kí hái ,  Iâ-hô-hoa thong-mî hō͘ tang-hong tōa khí ,  hō͘ hái thè-khì ,  chúi chiū pun-khui ,  hái chiū chiâⁿ-chòe ta-tōe , 22 Í-sek-lia̍t lâng lo̍h hái-tiong kiâⁿ ta-tōe ,  chúi tī in ê siang-pêng chiâⁿ-chòe chhiûⁿ-piah , 23 Ai-ki̍p lâng tui-jip-in ;  Hoat-ló it-chhè ê bé ,  chhia ,  kap bé-peng ,  lóng tè in kàu hái-tiong , 24 Kàu thiⁿ beh kng ê sî ,  Iâ-hô-hoa tùi hûn kap hé ê thiāu-tiong àⁿ-lo̍h ,  khòaⁿ Ai-ki̍p ê kun-tūi ,  phah-loān in ê tūi-ngó͘ ; 25 koh hō͘ in ê chhia-lûn lak-lo̍h ,  oh-tit kiâⁿ ;  tì-kàu Ai-ki̍p lâng kóng ,  Lán tio̍h tùi Í-sek-lia̍t lâng ê bīn-chêng tô-cháu ,  in-ūi Iâ-hô-hoa ūi-tio̍h in kap Ai-ki̍p lâng kau-chiàn , 26 Iâ-hô-hoa kā Mô͘-se kóng ,  Lí chhun-chhiú kí hái ,  hō͘ chúi tò-tńg-lâi im Ai-ki̍p lâng ,  kap in ê chhia ,  in ê bé-peng , 27 Mô͘-se chiū chhun-chhiú kí hái ;  kàu thiⁿ chi̍t-ē kng ,  hái-chúi koh chiàu-kū ;  Ai-ki̍p lâng tô-cháu ,  chúi cha̍h tī in ê thâu-chêng ;  Iâ-hô-hoa chiū chiong Ai-ki̍p lâng chhia-tó tī hái-tiong , 28 Chúi chiū hoan-lâu ,  im-ba̍t hiah-ê chhia kap bé-peng ;  Hoat-ló ê choân-kun tè Í-sek-lia̍t lâng lo̍h hái-ê ,  liân chi̍t-ê iā bô lâu-teh , 29 Chóng-sī Í-sek-lia̍t lâng tī hái-tiong kiâⁿ ta-tōe ,  chúi tī in ê siang-pêng chiâⁿ-chòe in ê chhiûⁿ-piah , 30 Hit-ji̍t Iâ-hô-hoa án-ni kiù Í-sek-lia̍t lâng thoat-lī Ai-ki̍p lâng ê chhiú ;  Í-sek-lia̍t lâng khòaⁿ-kìⁿ Ai-ki̍p lâng ê sin-si tī hái-piⁿ , 31 Í-sek-lia̍t lâng khòaⁿ-kìⁿ Iâ-hô-hoa tùi Ai-ki̍p lâng só͘ kiâⁿ ê tōa-sū ,  chiū kèng-ùi Iâ-hô-hoa ;  koh sìn-ho̍k Iâ-hô-hoa kap I ê lô͘-po̍k Mô͘-se , 
