1 Siōng-tè hoan-hù chiah-ê it-chhè ê ōe kóng ,  2 Góa sī Iâ-hô-hoa ,  lí ê Siōng-tè ,  bat chhōa lí tùi Ai-ki̍p tōe ,  tùi chòe lô͘-châi ê ke ,  chhut-lâi ê , 3 Góa í-gōa ,  lí m̄-thang ū pa̍t ê Siōng-tè , 4 M̄-thang ūi-tio̍h ka-kī tiau-khek ngó͘-siōng ,  put-lūn thiⁿ-téng ,  tōe-chiūⁿ ,  kap tōe-ē chúi-lāi só͘-ū ê mi̍h ,  lóng m̄-thang chòe in ê siōng ; 5 m̄-thang kèng-pài in ,  iā m̄-thang ho̍k-sāi in ;  in-ūi Góa Iâ-hô-hoa ,  lí ê Siōng-tè ,  toàn-toàn m̄ iông-ún ēng pa̍t ê siōng-tè phit-phòe Góa ;  oàn-hūn Góa-ê ,  Góa kui-kiū i ê chōe ,  tùi pē kàu kiáⁿ kàu saⁿ-sì tāi ; 6 thiàⁿ Góa ,  siú Góa kài-bēng-ê ,  Góa si-un hō͘ i ,  ti̍t-kàu chheng-tāi , 7 M̄-thang lām-sám chheng Iâ-hô-hoa lí ê Siōng-tè ê miâ ;  in-ūi lām-sám chheng I ê miâ ê lâng ,  Iâ-hô-hoa tek-khak bô lia̍h i chòe bô-chōe , 8 Tio̍h kì-tit an-hioh-ji̍t ,  siú i chòe-sèng ; 9 la̍k-ji̍t-lāi eng-kai tio̍h-bôa ,  chòe lí it-chhè ê kang ; 10 to̍k-to̍k tē-chhit-ji̍t ,  chiū-sī ǹg Iâ-hô-hoa lí ê Siōng-tè lâi siú ê an-hioh ;  chit-ji̍t lí kap lí ê kiáⁿ ,  cha-bó͘-kiáⁿ ,  lô͘-po̍k ,  lú-pī ,  cheng-siⁿ ,  í-ki̍p tiàm tī lí tiong-kan ê chhut-gōa lâng ,  it-chhè ê kang ,  lóng m̄-thang chòe ; 11 in-ūi la̍k-ji̍t-lāi ,  Iâ-hô-hoa chhòng-chō thiⁿ ,  tōe ,  hái ,  kap hit tiong-kan bān-mi̍h ,  tē-chhit ji̍t chiū hioh ;  só͘-í Iâ-hô-hoa sù-hok tī an-hioh-ji̍t ,  siat-li̍p i chòe-sèng , 12 Tio̍h hàu-kèng lí ê lāu-pē ,  lí ê lāu-bú ,  hō͘ lí ê ji̍t-chí tī Iâ-hô-hoa lí ê Siōng-tè só͘ siúⁿ-sù lí ê tōe ,  tit-tio̍h kú-tn̂g , 13 M̄-thang hāi-sí lâng , 14 M̄-thang kiâⁿ kan-îm , 15 M̄-thang thau-the̍h , 16 M̄-thang chòe ké ê kan-chèng ,  hām-hāi lí ê chhù-piⁿ , 17 M̄-thang tham lí ê chhù-piⁿ ê chhù ,  iā m̄-thang tham lí ê chhù-piⁿ ê bó͘ ,  lô͘-po̍k ,  lú-pī ,  gû ,  lû ,  í-ki̍p lí ê chhù-piⁿ it-chhè só͘-ū-ê , 18 Chèng peh-sìⁿ khòaⁿ-kìⁿ lûi-tân ,  sih-nà ,  sàu-kak ê siaⁿ ,  koh soaⁿ-téng chhut-ian ,  peh-sìⁿ chi̍t-ē khòaⁿ-kìⁿ ,  chiū ngia̍uh-ngia̍uh-chhoah ,  hn̄g-hn̄g khiā-teh ; 19 tùi Mô͘-se kóng ,  Kiû lí kap goán kóng ,  goán beh thiaⁿ ;  m̄-thang Siōng-tè kap goán kóng ,  kiaⁿ-liáu goán ōe sí , 20 Mô͘-se tùi peh-sìⁿ kóng ,  M̄-bián kiaⁿ ;  in-ūi Siōng-tè kàng-lîm sī beh chhì-giām lín koh hō͘ lín sî-siông kèng-ùi I ,  bián-tit lín hoān-chōe , 21 Tùi án-ni peh-sìⁿ hn̄g-hn̄g khiā-teh ;  Mô͘-se chiū kiâⁿ-kūn ba̍t-hûn ,  kàu Siōng-tè ê só͘-chāi , 22 Iâ-hô-hoa tùi Mô͘-se kóng ,  Lí tio̍h án-ni kā Í-sek-lia̍t lâng kóng ,  Lín í-keng ka-kī khòaⁿ-kìⁿ Góa tùi thiⁿ-téng kap lín kóng-ōe , 23 Lín m̄-thang chòe pa̍t ê siōng-tè phit-phòe Góa ;  m̄-thang ūi ka-kī chòe gûn ê siōng-tè ,  kim ê siōng-tè , 24 Lí tio̍h kā Góa khí thô͘-tôaⁿ ,  tī hit téng-bīn hiàn lí ê sio-chè ,  kap pêng-an-chè ,  kap lí ê gû ,  lí ê iûⁿ ;  kìⁿ-nā Góa hō͘ lâng kì-liām Góa ê miâ ê só͘-chāi ,  Góa beh kàu lí hia sù-hok lí , 25 Lí nā ēng chio̍h-thâu kā Góa khí-tôaⁿ ,  m̄-thang ēng kè-phah ê chio̍h lâi khí ;  in-ūi nā tī hit téng-bīn tāng lí ê ke-si ,  chiū phah lâ-sâm--i , 26 Iā m̄-thang ēng kiā-á-chàn chiūⁿ Góa ê tôaⁿ ,  bián-tit lō͘-hiān lí ê ē-thé , 
