1 Mô͘-se chio-chi̍p Í-sek-lia̍t lâng choân-hōe ,  tùi in kóng ,  Iâ-hô-hoa só͘ hoan-hù ê ōe ,  kah lín tio̍h kiâⁿ-ê ,  chiū-sī chiah-ê , 2 La̍k-ji̍t tio̍h chòe-kang ,  tē-chhit ji̍t sī lín ê sèng-ji̍t ,  sī tōa ê an-hioh-ji̍t ,  lâi ho̍k-sāi Iâ-hô-hoa ;  hoān-nā tī chit-ji̍t chòe-kang-ê ,  tio̍h hō͘ i sí , 3 Tng an-hioh-ji̍t ,  tī lín ta̍k keng chhù-lāi m̄-thang khí-hé , 4 Mô͘-se tùi Í-sek-lia̍t lâng choân-hōe kóng ,  Iâ-hô-hoa só͘ hoan-hù ê ōe ,  sī án-ni kóng , 5 Lín tiong-kan tio̍h the̍h lé-mi̍h hiàn hō͘ Iâ-hô-hoa ;  kìⁿ-nā sim goān-ê ,  thang the̍h i lâi ,  chòe hiàn hō͘ Iâ-hô-hoa ê lé-mi̍h ; 6 chiū-sī kim ,  gûn ,  tâng ,  lâm-sek ,  chí-sek ,  chu-âng-sek ê liāu ,  iù-tōe , 7 soaⁿ-iûⁿ-mn̂g ,  ní-âng ê iûⁿ-káng-phê ,  hái-káu-phê , 8 chō-kiap-chhâ ,  tiám-teng ê iû ,  phang ê liāu ,  thang chòe boah ê iû kap phang-hiuⁿ , 9 âng-bé-ló kap pa̍t-iūⁿ ê pó-chio̍h ,  thang siuⁿ tī í-hut-tek kap pó͘-kòa , 10 Lín tiong-kan kìⁿ-nā sim ū tì-hūi-ê ,  lóng tio̍h lâi chòe Iâ-hô-hoa it-chhè só͘ hoan-hù-ê ; 11 chiū-sī hōe-bō͘ ,  i ê pò͘-pîⁿ ,  kap i ê kòa ,  i ê kau ,  i ê pán ,  i ê hoâiⁿ-kông ,  i ê thiāu ,  i ê khū ; 12 kūi ,  kap i ê kǹg ,  si-un-só͘ ,  kap jia-cha̍h ê tiùⁿ-lî ; 13 toh kap i ê kǹg ,  kap i ê khì-kū ,  kap pâi-lia̍t ê piáⁿ ; 14 tiám-kng ê teng-tâi kap i ê khì-kū ,  teng-chóaⁿ kap tiám-kng ê iû ; 15 hiuⁿ-tôaⁿ kap i ê kǹg ,  boah ê iû ,  kap phang-hiuⁿ ,  í-ki̍p hōe-bō͘ mn̂g ê mn̂g-lî ; 16 sio-chè ê tôaⁿ kap i tâng ê bāng ,  kap i ê kǹg ,  í-ki̍p i it-chhè ê khì-kū ,  sóe-tn̄g ê phûn kap i ê chō ; 17 tiûⁿ ê tiùⁿ-ûi ,  kap i ê thiāu ,  in ê khū ,  kap tiûⁿ-mn̂g ê mn̂g-lî ; 18 hōe-bō͘ só͘ tèng ê teng ,  kap tiûⁿ só͘ tèng ê teng ,  kap in ê soh ; 19 cheng-kong ê i-ho̍k ,  tī sèng-só͘ chhēng lâi ho̍k-sāi-ê ,  chiū-sī chè-si A-lûn ê sèng-saⁿ kap i ê kiáⁿ ê saⁿ ,  chhēng lâi tam-tng chè-si ê chit , 20 Í-sek-lia̍t lâng choân-hōe tùi Mô͘-se ê bīn-chêng chhut-khì , 21 Kìⁿ-nā siū kám-tōng ,  tùi sim hoaⁿ-hí-ê ,  lóng-chóng lâi ,  the̍h lé-mi̍h hiàn hō͘ Iâ-hô-hoa ,  ēng lâi chòe hōe-bō͘ ê kang ,  kap it-chhè ê lō͘-ēng ,  iā ēng lâi chòe sèng-saⁿ , 22 Kìⁿ-nā chhut tī sim hoaⁿ-hí-ê ,  ta-po͘ hū-jîn lóng lâi ,  ta̍k-ê chiong kim-khì ,  chiū-sī heng-chêng ê pín-chiam ,  hī-kau ,  phah-ìn ê chhiú-chí ,  kap chhiú-khoân ;  che sī ta̍k-lâng chiong i ê lé-mi̍h hiàn hō͘ Iâ-hô-hoa , 23 Kìⁿ-nā lâng ū lâm-sek ,  chí-sek ,  chu-âng-sek ê liāu ,  iù-tōe ,  soaⁿ-iûⁿ-mn̂g ,  ní-âng ê iûⁿ-káng-phê ,  hái-káu-phê ,  lóng the̍h-lâi , 24 Kìⁿ-nā hiàn gûn kap tâng ,  chòe lé-mi̍h-ê ,  lóng the̍h-lâi hiàn hō͘ Iâ-hô-hoa ;  kìⁿ-nā ū chō-kiap-chhâ thang chòe sím-mi̍h lō͘-ēng-ê ,  iā the̍h-lâi , 25 Kìⁿ-nā sim-lāi ū tì-hūi ê hū-lú ,  chhin-chhiú pháng sòaⁿ ,  chiong só͘ pháng ê lâm-sek ,  chí-sek ,  chu-âng-sek ê liāu ,  kap iù-tōe lóng the̍h-lâi , 26 Kìⁿ-ū tì-hūi ê sim siū kám-tōng ê hū-lú ,  chiū pháng soaⁿ-iûⁿ-mn̂g , 27 Chiah-ê thâu-lâng chiong âng-bé-ló ,  kap pa̍t-iūⁿ ê pó-chio̍h ,  thang siuⁿ tī í-hut-tek kap pó͘-kòa-ê ,  lóng the̍h-lâi , 28 Koh the̍h hiuⁿ-liāu kap iû ,  thang ēng i lâi tiám teng ,  chòe boah ê iû ,  chòe phang ê hiuⁿ , 29 Í-sek-lia̍t lâng ,  bô-lūn lâm-lú ,  kìⁿ-nā sim hoaⁿ-hí hiàn lé-mi̍h hō͘ Iâ-hô-hoa-ê ,  lóng hoaⁿ-hí the̍h lé-mi̍h lâi ,  chòe Iâ-hô-hoa thok-tiōng Mô͘-se só͘ hoan-hù in chòe it-chhè ê kang , 30 Mô͘-se tùi Í-sek-lia̍t lâng kóng ,  Lín khòaⁿ ,  Iû-tāi ê chi-phài Hō͘-jíⁿ ê sun ,  O͘-lī ê kiáⁿ Pí-sat-lia̍t ,  Iâ-hô-hoa í-keng chí miâ tiàu i , 31 Koh ēng Siōng-tè ê sîn chhiong-móa i ,  hō͘ i ū tì-hūi ,  ū chhang-miâ ,  ū chai-bat ,  ōe chòe ta̍k-iūⁿ ê kang ; 32 ōe siūⁿ-chhut kî-khiáu ê kang ,  lâi chòe kim ,  gûn ,  tâng hiah-ê mi̍h , 33 iā ōe khek pó-chio̍h lâi ji̍p-i ;  iā ōe khek chhâ ,  ōe chòe ta̍k-iūⁿ kî-khiáu ê kang , 34 Koh hō͘ i kap Tàn ê chi-phài ,  A-hi-sat-boat ê kiáⁿ A-hô-lī-a-pek ,  sim ū lêng-khiàu ,  ōe kà-sī lâng , 35 Chiah-ê lâng I ēng tì-hūi chhiong-móa in ê sim ;  hō͘ in ōe chòe ta̍k-iūⁿ ê kang ,  bô-lūn tiau-khek ê kang ,  kî-khiáu ê kang ,  ēng lâm-sek ,  chí-sek ,  chu-âng-sek ê liāu ,  kap iù-tōe ,  siù hoe-ê ,  chit-pò͘-ê ,  ta̍k-iūⁿ ê kang lóng ōe chòe ,  iā ōe siūⁿ-chhut kî-khiáu ê kang , 
