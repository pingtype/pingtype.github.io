1 Pí-sat-lia̍t kap A-hô-lī-a-pek ,  kap lóng-chóng sim ū tì-hūi ê lâng ,  chiū-sī tit-tio̍h Iâ-hô-hoa siúⁿ-sù tì-hūi chhang-miâ hō͘ in chai chòe sèng-só͘ ta̍k-iūⁿ lō͘-ēng ê kang-ê ,  lóng tio̍h chiàu Iâ-hô-hoa só͘ hoan-hù-ê chòe kang , 2 Mô͘-se tiàu Pí-sat-lia̍t ,  A-hô-lī-a-pek ,  kap kìⁿ-nā sim ū tì-hūi ê lâng lâi ,  chiū-sī Iâ-hô-hoa ēng tì-hūi siúⁿ-sù in ê sim ,  sim siū kám-tōng lâi chòe-kang-ê , 3 In tùi Mô͘-se the̍h it-chhè ê lé-mi̍h ,  chiū-sī Í-sek-lia̍t lâng ūi-tio̍h chòe sèng-só͘ kap lāi-bīn só͘ ēng ê mi̍h the̍h-lâi-ê ,  Peh-sìⁿ ta̍k chá-khí iû-goân ēng kam-sim hiàn ê lé-mi̍h the̍h-lâi hō͘-i , 4 Kìⁿ-nā chòe sèng-só͘ ê kang chiah-ê ū tì-hūi ê lâng ,  lóng chiām-thêng in só͘ chòe ê kang ; 5 lâi tùi Mô͘-se kóng ,  Peh-sìⁿ só͘ the̍h-lâi-ê ,  pí Iâ-hô-hoa bēng-lēng chòe ê kang só͘ tio̍h ēng ê liāu ,  kè-gia̍h ū chhun , 6 Mô͘-se chhut-bēng ,  in chiū soan-pò͘ tī choân-iâⁿ ,  kóng ,  Bô-lūn lâm-lú bo̍h-tit koh chòe sím-mi̍h lâi ,  hiàn hō͘ sèng-só͘ ;  tùi án-ni chó͘-chí peh-sìⁿ bô koh the̍h-lâi , 7 In-ūi in só͘ ū ê chhâi-liāu ,  kàu-gia̍h thang chòe it-chhè só͘ tio̍h chòe chiah-ê kang ,  soah ū chhun , 8 In tiong-kan kìⁿ-nā sim ū tì-hūi chòe-kang-ê ,  ēng cha̍p-pak ê tiùⁿ chòe hōe-bō͘ ;  chiah-ê tiùⁿ sī ēng kè-pháng ê iù-tōe ,  kap lâm-sek ,  chí-sek ,  chu-âng-sek ê liāu ;  iā ēng kî-khiáu ê kang chit-chiâⁿ ki-lō͘-peng chòe-i , 9 Múi pak tiùⁿ tn̂g jī-cha̍p-poeh tiú ,  khoah sì-tiú ;  tiùⁿ lóng sī chi̍t-iūⁿ ê chhùn-chhioh , 10 Chit gō͘ pak tiùⁿ ,  i chhòng hō͘ in ta̍k pak saⁿ-liân ;  hit gō͘ pak tiùⁿ iā ta̍k-pak saⁿ-liân , 11 Tī chit-ê saⁿ-liân ê tiùⁿ ,  lō͘-bé pak ê piⁿ-á chòe lâm-sek ê liú-phàn ;  tī hit-ê saⁿ-liân ê tiùⁿ ,  lō͘-bé pak ê piⁿ-á iā án-ni chòe , 12 I tī chit niá tiùⁿ chòe gō͘-cha̍p ê liú-phàn ,  koh tī tē-jī niá tiùⁿ saⁿ-liân ê piⁿ-á ,  iā chòe gō͘-cha̍p ê liú-phàn ;  liú-phàn lóng nn̄g-ê nn̄g-ê saⁿ-tùi , 13 Koh chòe gō͘-cha̍p ê kim-kau ,  ēng i lâi kau hō͘ tiùⁿ saⁿ-liân ;  chiū chiâⁿ-chòe chi̍t ê hōe-bō͘ , 14 I koh ēng soaⁿ-iûⁿ-mn̂g chit cha̍p-it pak ê tiùⁿ ,  chòe hōe-bō͘-téng ê pò͘-pîⁿ ; 15 múi-pak tiùⁿ tn̂g saⁿ-cha̍p tiú ,  khoah sì-tiú ;  cha̍p-it pak tiùⁿ lóng chi̍t-iūⁿ ê chhùn-chhioh , 16 Chiong gō͘ pak tiùⁿ liân-chòe chi̍t-pak ,  koh chiong la̍k pak tiùⁿ liân-chòe chi̍t-pak , 17 Tī chit-ê saⁿ-liân ê tiùⁿ lō͘-bé pak ê piⁿ-á ,  i chòe gō͘-cha̍p ê liú-phàn ,  tī hit-ê saⁿ-liân lō͘-bé pak ê piⁿ-á iā chòe gō͘-cha̍p ê liú-phàn , 18 I koh chòe gō͘-cha̍p ê tâng-kau ,  hō͘ pò͘-pîⁿ liân-chòe chi̍t-ê , 19 Koh ēng ní-âng ê iûⁿ-phê chòe pò͘-pîⁿ ê kòa ;  koh ēng hái-káu-phê kòa tī téng-bīn , 20 I ēng chō-kiap-chhâ chòe hōe-bō͘ khiā ê pán , 21 Khiā ê pán tn̂g cha̍p-tiú ,  khoah chi̍t-tiú-pòaⁿ , 22 Ta̍k tè pán ū nn̄g ê sún saⁿ-pâi ;  hōe-bō͘ it-chhè ê pán lóng chiàu án-ni chòe , 23 I chòe hōe-bō͘ ê pán ,  lâm-pêng ê lâm-sì jī-cha̍p tè pán ; 24 tī chiah-ê jī-cha̍p tè pán ê ē-bīn chòe sì-cha̍p ê gûn-khū ;  chi̍t tè pán ê ē-bīn ū nn̄g ê khū lâi chhēng i nn̄g ki sún ;  koh chi̍t tè pán ê ē-bīn iā ū nn̄g ê khū lâi chhēng i nn̄g ki sún , 25 Hōe-bō͘ tē-jī bīn ,  chiū-sī pak-bīn ,  iā chòe pán jī-cha̍p-tè , 26 kap in ê gûn-khū sì-cha̍p-ê ;  chit-ê pán ê ē-bīn ū nn̄g ê khū ,  hit-ê pán ê ē-bīn iā ū nn̄g ê khū , 27 Hōe-bō͘ ê āu-bīn ,  chiū-sī sai-bīn ,  iā chòe la̍k tè pán , 28 Hōe-bō͘ āu-bīn ê nn̄g ê kak-thâu ,  chòe nn̄g tè pán , 29 Pán ê ē-tn̂g ,  nn̄g-ê saⁿ-tâng ,  ti̍t-kàu téng-bīn tē-it ê khoân lóng sī ka-nn̂g-ê ;  nn̄g ê kak-thâu ê pán lóng sī án-ni chòe , 30 Ū poeh ê pán ,  kap cha̍p-la̍k ê gûn-khū ;  ta̍k tè pán ê ē-bīn ū nn̄g ê khū , 31 I ēng chō-kiap-chhâ chòe hoâiⁿ-kông ;  ūi-tio̍h hōe-bō͘ chit-pêng ê pán chòe gō͘-ki , 32 ūi-tio̍h hōe-bō͘ hit-pêng ê pán chòe gō͘-ki ;  koh ūi-tio̍h hōe-bō͘-āu sai-bīn ê pán chòe gō͘-ki , 33 Pán ê tùi-tiong hit ki hoâiⁿ-kông ,  hō͘ i tùi chit-thâu kàu hit-thâu , 34 Pán ēng kim pau ;  koh chòe pán ê kim-khoân lâi thò kông ;  kông iā ēng kim pau , 35 Koh ēng lâm-sek ,  chí-sek ,  chu-âng-sek ê liāu ,  kap kè-pháng ê iù-tōe chit tiùⁿ-lî ;  chit-ê tiùⁿ-lî ēng kî-khiáu ê kang chit-chiâⁿ ki-lō͘-peng lâi chòe-ê , 36 Koh ēng chō-kiap-chhâ ūi-tio̍h i chòe sì ki thiāu ,  ēng kim pau i ;  in ê kau sī kim-ê ;  koh ūi-tio̍h in chù sì ê gûn-khū , 37 Ēng lâm-sek ,  chí-sek ,  chu-âng-sek ê liāu ,  kap kè-pháng ê iù-tōe ,  ēng siù-hoe ê kang chòe pò͘-pîⁿ mn̂g ê mn̂g-lî , 38 kap i gō͘ ki thiāu ,  kap in ê kau ;  in ê thiāu-táu kap hoâiⁿ-koaiⁿ ēng kim pau i ;  hit gō͘ ê khū sī tâng-ê , 
