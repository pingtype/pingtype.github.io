1 Iâ-hô-hoa tùi Mô͘-se kóng ,  Góa bat chiù-chōa èng-ún A-pek-la̍h-hán ,  Í-sat ,  Ngá-kok ,  kóng ,  Beh chiong thó͘-tōe siúⁿ-sù lí ê hō͘-è ;  taⁿ lí khì ah ,  lí kap lí tùi Ai-ki̍p tōe só͘ chhōa chhut-lâi ê peh-sìⁿ ,  tio̍h tùi chia chiūⁿ-khì hit-ê tōe , 2 Góa beh chhe sù-chiá tī lí ê thâu-chêng ;  Góa beh kóaⁿ-chhut Ka-lâm ,  A-mô͘-lī ,  Hek ,  Pí-lī-sé ,  Hi-bī ,  Iâ-pò͘-su hiah-ê cho̍k , 3 chhōa lí kàu lâu lin kap bi̍t ê tōe ;  in-ūi Góa m̄ kap lí chiūⁿ-khì ,  ūi-tio̍h lí sī ām-kún ngī ê peh-sìⁿ ;  kiaⁿ-liáu Góa tī lō͘-ni̍h bia̍t-bô lí , 4 Peh-sìⁿ thiaⁿ-kìⁿ chit-ê pháiⁿ siau-sit chiū iu-būn ;  bô lâng chng-thāⁿ , 5 Iâ-hô-hoa tùi Mô͘-se kóng ,  Lí tio̍h kā Í-sek-lia̍t lâng kóng ,  Lín sī ām-kún ngī ê peh-sìⁿ ,  Góa nā chi̍t-ba̍k-nih-kú kàu lín tiong-kan ,  Góa tek-khak châu-bia̍t lín ;  taⁿ tio̍h chiong lín seng-khu ê chng-thāⁿ pak-khí-lâi ,  Góa chiū chai Góa beh cháiⁿ-iūⁿ khoán-thāi lín , 6 Í-sek-lia̍t lâng tùi tī Hô-lia̍t soaⁿ í-āu ,  chiū chiong seng-khu ê chng-thāⁿ thǹg-khí-lâi , 7 Mô͘-se chiong pò͘-pîⁿ tah tī iâⁿ-gōa ,  lī-khui iâⁿ ū hiah-hn̄g ;  i chheng chit-ê pò͘-pîⁿ chòe hōe-bō͘ ,  hoān-nā chhē-kiû Iâ-hô-hoa ê lâng ,  chiū kàu iâⁿ-gōa ê hōe-bō͘ hia , 8 Tng Mô͘-se chhut-khì kàu Pò͘-pîⁿ ê sî ,  chèng peh-sìⁿ chiū lóng khí-lâi ,  ta̍k-lâng khiā tī in ê pò͘-pîⁿ-kháu ,  teh khòaⁿ Mô͘-se ,  kàu i ji̍p Pò͘-pîⁿ , 9 Mô͘-se ji̍p Pò͘-pîⁿ ê sî ,  hûn-thiāu chiū lo̍h-lâi ,  khiā tī Pò͘-pîⁿ ê mn̂g-chêng ;  Iâ-hô-hoa chiū kap Mô͘-se kóng-ōe , 10 Chèng peh-sìⁿ khòaⁿ-kìⁿ hûn-thiāu khiā tī Pò͘-pîⁿ ê mn̂g-chêng ,  peh-sìⁿ chiū lóng khí-lâi ,  ta̍k-lâng tī in ê pò͘-pîⁿ mn̂g-kháu kūi-pài , 11 Iâ-hô-hoa kap Mô͘-se bīn tùi bīn kóng-ōe ,  chhin-chhiūⁿ lâng kap pêng-iú kóng-ōe chi̍t-poaⁿ-iūⁿ ,  Mô͘-se tò-tńg-lâi iâⁿ-lāi ;  to̍k-to̍k kun-sûi i ê siàu-liân lâng Lùn ê kiáⁿ Iok-su-a bô lī-khui Pò͘-pîⁿ , 12 Mô͘-se tùi Iâ-hô-hoa kóng ,  Khòaⁿ ah ,  Lí tùi góa kóng ,  Chiong chit-ê peh-sìⁿ chhōa chiūⁿ-khì ,  chóng-sī bô hō͘ góa chai Lí beh chhe chī-chūi kap góa saⁿ-kap khì ,  Chí-ū kóng ,  Góa ēng miâ kéng-tiàu lí ,  lí tī Góa ê bīn-chêng iā tit-tio̍h un-tián , 13 Góa taⁿ nā tī Lí ê bīn-chêng tit-tio̍h un-tián ,  kiû Lí chiong Lí ê lō͘ chí-sī góa ,  hō͘ góa bat Lí ,  thang tī Lí ê bīn-chêng tit-tio̍h un-tián ;  Lí tio̍h siàu-liām chit-cho̍k sī Lí ê peh-sìⁿ , 14 Iâ-hô-hoa kóng ,  Góa beh chhin-sin kap lí khì ,  hō͘ lí pêng-an , 15 Mô͘-se tùi I kóng ,  Lí nā bô chhin-sin kap góa khì ,  chiū m̄-thang chhōa goán tùi-chia chiūⁿ-khì , 16 Tùi cháiⁿ-iūⁿ ōe chai ,  góa kap Lí ê peh-sìⁿ tī Lí ê bīn-chêng tit-tio̍h un-tián? kiám m̄-sī tùi Lí kap goán saⁿ-kap khì ,  hō͘ góa kap Lí ê peh-sìⁿ tī tōe-chiūⁿ bān peh-sìⁿ ū hun-piat mah?17 Iâ-hô-hoa tùi Mô͘-se kóng ,  Lí só͘ kóng chit-ê sū ,  Góa iā beh chòe-i ;  in-ūi lí tī Góa ê bīn-chêng tit-tio̍h un-tián ,  koh Góa ēng miâ kéng-tiàu lí , 18 I kóng ,  Kiû Lí hō͘ góa khòaⁿ-kìⁿ Lí ê êng-kng , 19 I kóng ,  Góa beh hō͘ Góa it-chhè ê un-hūi keng-kè lí ê bīn-chêng ,  iā soan-pò͘ Iâ-hô-hoa ê miâ tī lí ê bīn-chêng ,  Góa beh si-un tī Góa só͘ si-un-ê ,  Góa beh lîn-bín tī Góa só͘ lîn-bín-ê , 20 Koh kóng ,  Lí bōe-ōe khòaⁿ Góa ê bīn ,  in-ūi bô lâng ōe khòaⁿ-kìⁿ Góa iā ōe oa̍h , 21 Iâ-hô-hoa kóng ,  Khòaⁿ-ah ,  kūn Góa chia ū só͘-chāi ,  lí tio̍h khiā tī chio̍h-pôaⁿ-téng ; 22 tng Góa ê êng-kng keng-kè ê sî ,  Góa beh kā lí hē tī chio̍h-pôaⁿ phāng-lāi ,  ēng Góa ê chhiú jia-lí ;  thèng-hāu Góa kè-khì ; 23 jiân-āu Góa beh kiu Góa ê chhiú tò-tńg ,  lí chiū ōe khòaⁿ-kìⁿ Góa ê ka-chiah-āu ;  chóng-sī bōe-tit-thang khòaⁿ-kìⁿ Góa ê bīn , 
