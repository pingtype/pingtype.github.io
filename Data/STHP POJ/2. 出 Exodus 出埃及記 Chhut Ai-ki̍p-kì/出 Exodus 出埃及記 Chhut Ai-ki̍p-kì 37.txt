1 Pí-sat-lia̍t ēng chō-kiap-chhâ chòe kūi ,  tn̂g nn̄g-tiú-pòaⁿ ,  khoah tiú-pòaⁿ ,  koâiⁿ tiú-pòaⁿ ; 2 lāi-gōa ēng hó-kim pau i ,  sì-ûi khí kim-sòaⁿ , 3 tī i ê sì-kha kā i chù sì ê kim-khoân ;  chit-pêng nn̄g khoân ,  hit-pêng nn̄g khoân , 4 Ēng chō-kiap-chhâ chòe nn̄g ki kǹg ,  ēng kim pau i , 5 Chiong kǹg chhng tī kūi-piⁿ ê khoân-lāi ,  thang kng kūi , 6 Ēng hó-kim chòe si-un-só͘ ,  tn̂g nn̄g-tiú-pòaⁿ ,  khoah tiú-pòaⁿ , 7 Ēng kim chòe nn̄g ê ki-lō͘-peng ;  ēng chhia ê hoat chòe i ,  tī si-un-só͘ ê siang-thâu ; 8 chit-thâu chi̍t ê ki-lō͘-peng ,  hit-thâu chi̍t ê ki-lō͘-peng ;  nn̄g ê ki-lō͘-peng tī si-un-só͘ ê siang-thâu kap i liân-chòe chi̍t-tè , 9 Nn̄g ê ki-lō͘-peng koâiⁿ-koâiⁿ thí-khui si̍t ,  ēng in ê si̍t jia si-un-só͘ ,  in ê bīn saⁿ-tùi ;  ki-lō͘-peng ê bīn àⁿ si-un-só͘ , 10 I ēng chō-kiap-chhâ chòe toh ,  tn̂g nn̄g-tiú ,  khoah chi̍t-tiú ,  koâiⁿ tiú-pòaⁿ ; 11 ēng hó-kim pau i ,  sì-ûi kā i khí kim-sòaⁿ , 12 Toh ê sì-ûi kok chòe chi̍t pa-chiúⁿ khoah ê hoâiⁿ-niû ;  hoâiⁿ-niû-téng sì-ûi khí kim-sòaⁿ , 13 Kā i chù sì ê kim-khoân ,  an tī i ê sì-kha ê sì-kak , 14 An khoân ê só͘-chāi óa-kūn hoâiⁿ-niû ,  thang chhng-kǹg lâi kng toh , 15 Ēng chō-kiap-chhâ chòe nn̄g ki kǹg ,  ēng kim pau i ,  thang kng toh , 16 Iā chòe toh-téng ê khì-kū ,  i ê pôaⁿ ,  óaⁿ ,  pân ,  poe ,  thang lâi koàn-tiān ,  lóng ēng hó-kim chòe , 17 I ēng hó-kim chòe teng-tâi ;  teng-tâi ê chō kap tiong-thiāu ,  i ê poe ,  i ê ba̍k ,  i ê hoe ,  lóng ēng phah ê hoat ,  chòe kui-chō ; 18 i ê piⁿ-á pun-chhut la̍k-ki ;  teng-tâi ê chit-pêng ū saⁿ-ki ,  teng-tâi ê hit-pêng ū saⁿ-ki ; 19 chit-pêng múi-ki ū saⁿ ê poe ,  khoán-sit chhin-chhiūⁿ hēng-hoe ,  ū ba̍k ū hoe ;  hit-pêng múi-ki iā ū saⁿ ê poe ,  khoán-sit chhin-chhiūⁿ hēng-hoe ,  ū ba̍k ū hoe ;  tùi teng-tâi pun-chhut ê la̍k-ki lóng sī án-ni , 20 Teng-tâi thiāu ū sì ê poe ,  khoán-sit chhin-chhiūⁿ hēng-hoe ,  ū i ê ba̍k ,  kap i ê hoe , 21 Nn̄g-ki ê ē-bīn ū chi̍t-ba̍k kap i saⁿ-liân ;  koh nn̄g-ki ê ē-bīn ū chi̍t-ba̍k kap i saⁿ-liân ;  koh nn̄g-ki ê ē-bīn ū chi̍t-ba̍k kap i saⁿ-liân ;  teng-tâi só͘ chhut ê la̍k-ki lóng sī án-ni , 22 Hiah-ê ba̍k kap hiah-ê ki lóng kap i liân-chòe chi̍t-ê ;  lóng ēng hó-kim ,  chiàu phah ê hoat chòe , 23 Iā kā i chòe chhit-ê teng-chóaⁿ ,  kap i ê chián ,  kap i ê pôaⁿ ,  lóng ēng hó-kim chòe ê , 24 Chòe teng-tâi kap it-chhè ê khì-kū ēng hó-kim chi̍t tha-liân-tek , 25 I ēng chō-kiap-chhâ chòe hiuⁿ-tôaⁿ ,  tn̂g chi̍t-tiú ,  khoah chi̍t-tiú ,  khoán-sit sù-hong-ê ;  koâiⁿ nn̄g-tiú ;  i hiah-ê kak kap tôaⁿ liân-chòe chi̍t-tè , 26 Tôaⁿ kap i ê téng-bīn ,  kap i ê sì-ûi ,  kap i hiah-ê kak ,  lóng ēng hó-kim pau i ,  iā tī i ê sì-ûi khí kim-sòaⁿ , 27 Koh kā i chòe nn̄g ê kim-khoân ,  an tī khí-sòaⁿ ê ē-bīn ,  tī tôaⁿ ê siang-pêng nn̄g ki hoâiⁿ-koaiⁿ ê téng-bīn ;  chiah-ê khoân sī chòe chhng-kǹg ê lō͘-ēng ,  thang kng tôaⁿ , 28 Ēng chō-kiap-chhâ chòe kǹg ,  ēng kim pau in , 29 Koh chiàu chòe phang-bī ê hoat chòe thang boah ê sèng-iû ,  kap phang-liāu chheng-kiat ê hiuⁿ , 
