1 Iâ-hô-hoa kā Mô͘-se kóng ,  Lí kap A-lûn ,  Ná-tap ,  A-pí-hō͘ ,  kap Í-sek-lia̍t tiúⁿ-ló-tiong chhit-cha̍p lâng ,  lóng tio̍h chiūⁿ kàu Iâ-hô-hoa chia ,  hn̄g-hn̄g phak-lo̍h-khì pài , 2 To̍k-to̍k Mô͘-se thang chhin-kūn Iâ-hô-hoa ,  kî-û m̄-thang chhin-kūn ;  peh-sìⁿ iā m̄-thang kap i chiūⁿ-lâi , 3 Mô͘-se kàu ,  chiong Iâ-hô-hoa it-chhè ê ōe ,  it-chhè ê hoat-tō͘ ,  kóng hō͘ peh-sìⁿ thiaⁿ ;  chèng peh-sìⁿ tâng-siaⁿ ìn kóng ,  Iâ-hô-hoa só͘ kóng ê ōe ,  goán beh lóng chun-thàn , 4 Mô͘-se chiong Iâ-hô-hoa ê ōe ,  lóng siá-khí-lâi ;  thàu-chá khí-lâi ,  tī soaⁿ-ē khí chi̍t chō tôaⁿ ,  chiàu Í-sek-lia̍t cha̍p-jī chi-phài ,  khiā cha̍p-jī ki thiāu , 5 Koh chhe Í-sek-lia̍t-tiong ê siàu-liân lâng ,  khì hiàn sio-chè ,  Iā ēng gû chòe pêng-an-chè ,  hiàn hō͘ Iâ-hô-hoa , 6 Mô͘-se chiong huih ê chi̍t-pòaⁿ tóe tī phûn-ni̍h ,  chi̍t-pòaⁿ hiù tī tôaⁿ-ni̍h , 7 Koh the̍h iok ê chheh ,  tha̍k hō͘ peh-sìⁿ thiaⁿ ;  in kóng ,  Iâ-hô-hoa só͘ kóng-ê ,  goán beh lóng chun-thàn lâi kiâⁿ , 8 Mô͘-se chiong huih hiù peh-sìⁿ ,  kóng ,  Khòaⁿ ah ,  che sī li̍p-iok ê huih ,  sī Iâ-hô-hoa chiàu che it-chhè ê ōe kap lín só͘ li̍p-ê , 9 Mô͘-se ,  A-lûn ,  Ná-tap ,  A-pí-hō͘ ,  kap Í-sek-lia̍t tiúⁿ-ló-tiong chhit-cha̍p-lâng ,  lóng chiūⁿ-khì , 10 In khòaⁿ-kìⁿ Í-sek-lia̍t ê Siōng-tè ,  I ê kha-ē ū chhin-chhiūⁿ pîⁿ-pho͘ ê lâm-pó-chio̍h ,  chhin-chhiūⁿ thiⁿ goân-chit-ê kng-liāng , 11 I bô chhut-chhiú hāi Í-sek-lia̍t chun-kùi ê lâng ;  in khòaⁿ-kìⁿ Siōng-tè ,  in iā chia̍h iā lim , 12 Iâ-hô-hoa kā Mô͘-se kóng ,  Lí chiūⁿ-soaⁿ chiū-kūn Góa ,  tiàm tī-chia ,  Góa beh chiong chio̍h-pi kap lu̍t-hoat ,  í-ki̍p kài-bēng ,  Góa só͘ siá-ê ,  siúⁿ-sù lí ,  thang kà-sī in , 13 Mô͘-se kap kun-sûi i ê Iok-su-a khí-lâi ;  Mô͘-se chiūⁿ Siōng-tè ê soaⁿ ; 14 kā tiúⁿ-ló kóng ,  Lín tiàm chia tán goán ,  thèng-hāu goán tò-tńg-lâi lín chia ;  khòaⁿ ah ,  A-lûn Hō͘-jíⁿ kap lín tī-teh ;  lâng nā ū tāi-chì ,  thang lâi chhē in , 15 Mô͘-se chiūⁿ soaⁿ ,  soaⁿ ū hûn jia-khàm , 16 Iâ-hô-hoa ê êng-kng thêng tī Se-nái soaⁿ ,  hûn jia i la̍k-ji̍t kú ;  tē-chhit ji̍t I tùi hûn-tiong kiò Mô͘-se , 17 Iâ-hô-hoa êng-kng ê khoán-sit ,  chhin-chhiūⁿ hé sio tī soaⁿ-téng ;  Í-sek-lia̍t lâng chhin-ba̍k khòaⁿ-kìⁿ , 18 Mô͘-se ji̍p hûn-tiong chiūⁿ-soaⁿ ;  Mô͘-se tī soaⁿ-téng sì-cha̍p ji̍t sì-cha̍p-mî , 
