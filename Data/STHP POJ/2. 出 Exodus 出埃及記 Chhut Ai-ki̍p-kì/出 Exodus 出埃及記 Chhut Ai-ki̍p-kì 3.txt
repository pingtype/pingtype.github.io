1 Mô͘-se kò͘ i ê tiūⁿ-lâng ,  Bí-tiân ê chè-si ,  Ia̍p-thek-lô ,  ê iûⁿ-kûn ,  kóaⁿ iûⁿ khì khòng-iá ê āu-bīn ,  kàu Siōng-tè ê soaⁿ ,  chiū-sī Hô-lia̍t soaⁿ , 2 Iâ-hô-hoa ê sù-chiá tī chhì-phè-lāi hé-iām-tiong tùi i chhut-hiān ,  i khòaⁿ-kìⁿ ,  khòaⁿ ah ,  chhì-phè hō͘ hé sio ,  chhì-phè iā bô to̍h-khì , 3 Mô͘-se kóng ,  Góa taⁿ beh oat-kè-khì ,  khòaⁿ chit-ê tōe ê kéng-siōng ,  chit-ê chhì-phè cháiⁿ-iūⁿ bô to̍h-khì ah , 4 Iâ-hô-hoa khòaⁿ-kìⁿ i oat-khì beh khòaⁿ ,  Siōng-tè chiū tùi chhì-phè-lāi kiò i kóng ,  Mô͘-se ,  Mô͘-se ,  I chiū kóng ,  Góa tī-chia , 5 I chiū kóng ,  Lí bo̍h-tit kūn-óa lâi ;  tio̍h thǹg lí kha-ni̍h ê ôe ,  in-ūi lí khiā ê só͘-chāi sī sèng-tōe , 6 Koh kóng ,  Góa sī lí ê chó͘-kong ê Siōng-tè ,  A-pek-la̍h-hán ê Siōng-tè ,  Í-sat ê Siōng-tè ,  Ngá-kok ê Siōng-tè ,  Mô͘-se jia i ê bīn ;  m̄-káⁿ khòaⁿ Siōng-tè , 7 Iâ-hô-hoa kóng ,  Góa ê peh-sìⁿ khiā-khí tī Ai-ki̍p ê ,  in ê khùn-khó͘ Góa si̍t-chāi í-keng khòaⁿ-kìⁿ lah ;  in ūi-tio̍h tok-kang-ê lâi âu-kiò ,  Góa í-keng thiaⁿ-kìⁿ lah ;  Góa pún chai in ê thòng-khó͘ , 8 Taⁿ Góa lo̍h-lâi beh kiù in thoat-lī Ai-ki̍p lâng ê chhiú ,  chhōa in chhut hit-ê tōe ,  kàu pûi-súi khui-khoah ê tōe ,  kàu lâu lin kap bi̍t ê tōe ,  chiū-sī Ka-lâm ,  Hek ,  A-mô͘-lī ,  Pí-lī-sé ,  Hi-bī ,  Iâ-pò͘-su ,  hiah-ê cho̍k ê só͘-chāi , 9 Taⁿ Í-sek-lia̍t lâng âu-kiò ê siaⁿ kàu hō͘ Góa thiaⁿ-kìⁿ ;  Góa iā khòaⁿ-kìⁿ Ai-ki̍p lâng khó͘-chhó͘ in ê kan-khó͘ , 10 Taⁿ lí lâi ,  Góa beh chhe lí khì kìⁿ Hoat-ló ,  chhōa Góa ê peh-sìⁿ Í-sek-lia̍t lâng chhut Ai-ki̍p , 11 Mô͘-se tùi Siōng-tè kóng ,  Góa sī sím-mi̍h lâng thang khì kìⁿ Hoat-ló ,  chhōa Í-sek-lia̍t lâng chhut Ai-ki̍p ah?12 I kóng ,  Góa si̍t-chāi beh kap lí tī-teh ;  lí chhōa peh-sìⁿ chhut Ai-ki̍p liáu-āu ,  lín beh tī chit-ê soaⁿ ho̍k-sāi Siōng-tè ;  che beh chòe Góa chhe lí ê chèng-kù , 13 Mô͘-se tùi Siōng-tè kóng ,  Khòaⁿ ah ,  góa kàu Í-sek-lia̍t lâng hia ,  tùi in kóng ,  Lín chó͘-kong ê Siōng-tè chhe góa lâi lín chia ;  in nā mn̄g góa kóng ,  I kiò sím-mi̍h miâ? góa beh kā in kóng sím-mi̍h ah?14 Siōng-tè tùi Mô͘-se kóng ,  Góa sī Chū-jiân Jî-jiân-ê ;  koh kóng ,  Lí tio̍h kā Í-sek-lia̍t lâng án-ni kóng ,  Chū-jiân-ê chhe góa kàu lín chia , 15 Siōng-tè koh tùi Mô͘-se kóng ,  Lí tio̍h tùi Í-sek-lia̍t lâng án-ni kóng ,  Chhe góa kàu lín chia ê ,  chiū-sī Iâ-hô-hoa ,  lín chó͘-kong ê Siōng-tè ,  A-pek-la̍h-hán ê Siōng-tè ,  Í-sat ê Siōng-tè ,  Ngá-kok ê Siōng-tè ;  che sī Góa éng-oán ê miâ ,  che sī Góa ê kì-liām kàu bān-tāi , 16 Lí khì chio-chi̍p Í-sek-lia̍t ê tiúⁿ-ló ,  kā in kóng ,  Iâ-hô-hoa ,  lín chó͘-kong ê Siōng-tè ,  chiū-sī A-pek-la̍h-hán ,  Í-sat ,  Ngá-kok ê Siōng-tè ,  tùi góa chhut-hiān ,  kóng ,  Góa si̍t-chāi koàn-kò͘ lín ,  lâng tī Ai-ki̍p só͘ khoán-thāi lín ê ,  Góa iā ū khòaⁿ-kìⁿ , 17 Góa iā bat kóng ,  Góa beh chhōa lín chhut Ai-ki̍p ê kan-khó͘ ,  kàu Ka-lâm ,  Hek ,  A-mô͘-lī ,  Pí-lī-sé ,  Hi-bī ,  Iâ-pò͘-su ,  hiah-ê cho̍k ê tōe ,  kàu lâu lin kap bi̍t ê tōe , 18 In beh thiaⁿ lí ê ōe ;  lí kap Í-sek-lia̍t ê tiúⁿ-ló tio̍h khì kìⁿ Ai-ki̍p ông ,  kā i kóng ,  Hi-pek-lâi lâng ê Siōng-tè Iâ-hô-hoa í-keng tú-tio̍h goán ;  taⁿ kiû lí iông-ún goán khì khòng-iá ,  kiâⁿ saⁿ-ji̍t ê lō͘-chām ,  beh chè-sū Iâ-hô-hoa ,  goán ê Siōng-tè , 19 Góa chai sui-jiân ēng tōa koân-lêng ê chhiú ,  Ai-ki̍p ông iā m̄ hō͘ lín khì , 20 Góa beh chhun Góa ê chhiú ,  ēng Góa tī Ai-ki̍p-tiong só͘ beh kiâⁿ it-chhè ê kî-sū lâi phah i ;  jiân-āu i chiah chún lín khì , 21 Góa beh hō͘ chit-ê peh-sìⁿ tit-tio̍h un-tián tī Ai-ki̍p lâng ê bīn-chêng ,  hō͘ lín chhut-khì ê sî ,  bô khang-chhiú khì ; 22 chiah-ê hū-jîn-lâng ta̍k-ê beh tùi i ê chhù-piⁿ kap tòa tī i ê ke-lāi ê hū-jîn-lâng thó gûn-khì ,  kim-khì ,  kap i-ho̍k ,  thang hō͘ lí ê kiáⁿ cha-bó͘-kiáⁿ ēng ;  án-ni lín beh chhiúⁿ Ai-ki̍p lâng , 
