1 Lí tio̍h tùi Í-sek-lia̍t lâng ê tiong-kan ,  hō͘ lí ê hiaⁿ A-lûn kap i hiah-ê kiáⁿ ,  lâi lí chia ,  thang chòe chè-si ,  ho̍k-sāi Góa ,  chiū-sī A-lûn ,  kap A-lûn ê kiáⁿ Ná-tap ,  A-pí-hō͘ ,  Í-lī-a-sat ,  Í-tha-má , 2 Lí tio̍h kā lí ê hiaⁿ A-lûn chòe sèng ê saⁿ ,  hō͘ i êng-kng koh súi , 3 Koh tio̍h hoan-hù it-chhè sim ū tì-hūi-ê ,  chiū-sī Góa ēng tì-hūi ê sîn só͘ chhiong-móa ê lâng ,  kā A-lûn chòe saⁿ ,  hun-piat i chòe-sèng ,  thang chòe chè-si ho̍k-sāi Góa , 4 In só͘ tio̍h chòe ê saⁿ ,  chiū-sī pó͘-kòa ,  í-hut-tek ,  gōa-phàu ,  ū-hoe ê lāi-saⁿ ,  bō ,  io-tòa ,  In tio̍h kā lí ê hiaⁿ A-lûn kap i ê kiáⁿ chòe sèng ê saⁿ ,  hō͘ i chòe chè-si lâi ho̍k-sāi Góa , 5 In tio̍h ēng kim ,  kap lâm-sek ,  chí-sek ,  chu-âng-sek ê liāu ,  kap iù-tōe chòe-i , 6 In tio̍h ēng kim ,  kap lâm-sek ,  chí-sek ,  chu-âng-sek ê liāu ,  kap kè-pháng ê iù-tōe ,  ēng kî-khiáu ê kang chòe í-hut-tek , 7 Tio̍h ū phi-kian nn̄g tè ,  liân tī siang-pêng ,  hō͘ i saⁿ-liân , 8 Í-hut-tek téng-bīn kî-khiáu ê kang só͘ chit-ê tòa ,  tio̍h kap i tâng chi̍t-iūⁿ ê chòe-hoat ;  hō͘ i saⁿ-liân chòe chi̍t-ê ;  ēng kim ,  kap lâm-sek ,  chí-sek ,  chu-âng-sek ê liāu ,  í-ki̍p kè-pháng ê iù-tōe chòe-ê , 9 Tio̍h the̍h nn̄g tè âng-bé-ló ,  tī téng-bīn khek Í-sek-lia̍t chiah-ê kiáⁿ ê miâ ; 10 La̍k ê miâ tī chit-tè pó-chio̍h ,  kî-û la̍k ê miâ tī hit-tè pó-chio̍h ,  lóng chiàu in chhut-sì ê chhù-sū , 11 Tio̍h ēng khek pó-chio̍h ê chhiú-kang ,  chhin-chhiūⁿ khek-ìn ,  chiàu Í-sek-lia̍t chiah-ê kiáⁿ ê miâ ,  khek chit nn̄g-tè pó-chio̍h ,  ji̍p tī kim-chô-ni̍h , 12 Tio̍h chiong chit nn̄g-tè pó-chio̍h ,  an tī í-hut-tek ê phi-kian-téng ,  ūi Í-sek-lia̍t lâng chòe kì-liām-chio̍h ,  A-lûn tio̍h tī nn̄g ê keng-thâu pē in ê miâ ,  tī Iâ-hô-hoa ê bīn-chêng ,  chòe kì-liām , 13 Tio̍h ēng kim chòe nn̄g tè chô , 14 Koh ēng hó-kim ,  chhin-chhiūⁿ phah soh-á ,  lâi chòe nn̄g tiâu liān-á ,  chiong chiah-ê phah-chiâⁿ ê liān-á ,  an tī hiah-ê chô-ni̍h , 15 Lí tio̍h ēng kî-khiáu ê kang ,  chòe chi̍t-ê phòaⁿ-toàn ê pó͘-kòa ;  tio̍h kap í-hut-tek tâng chi̍t-iūⁿ ê chòe-hoat ;  ēng kim ,  kap lâm-sek ,  chí-sek ,  chu-âng-sek ê liāu í-ki̍p kè-pháng ê iù-tōe chòe-i , 16 Pó͘-kòa tio̍h sù-hong ,  áu siang-têng ;  tn̂g chi̍t-lia̍h ,  khoah chi̍t-lia̍h , 17 Lí tio̍h ji̍p chiah-ê pó-chio̍h tī i ê téng-bīn ,  ū pó-chio̍h sì-chōa ;  chi̍t-chōa sī âng-pó-chio̍h ,  n̂g-ge̍k ,  chhiah-ge̍k ,  che sī tē-it-chōa , 18 Tē-jī-chōa sī le̍k-pó-chio̍h ,  lâm-ge̍k ,  kim-kong-chio̍h , 19 Tē-saⁿ-chōa sī chí-sek ê bé-ló ,  pe̍h-bé-ló ,  chí-sek chúi-chiⁿ , 20 Tē-sì-chōa sī chhiⁿ-ge̍k ,  âng-bé-ló ,  phek-ge̍k ;  che lóng tio̍h ji̍p tī kim-chô-lāi , 21 Chiah-ê pó-chio̍h chiàu Í-sek-lia̍t ê kiáⁿ ê miâ ,  kiōng cha̍p-jī tè ,  chhin-chhiūⁿ khek-ìn ,  múi-tè khek chi̍t ê miâ ,  ūi-tio̍h cha̍p-jī chi-phài lâi chòe-i , 22 Tio̍h ēng hó-kim phah liān-á ,  chhin-chhiūⁿ soh-á ,  an tī pó͘-kòa , 23 Tī pó͘-kòa tio̍h chòe nn̄g ê kim-khoân ,  chiong chit nn̄g ê khoân an tī pó͘-kòa ê siang-thâu , 24 Tio̍h chiong só͘ phah hit nn̄g tiâu kim liān-á ,  liân tī pó͘-kòa siang-thâu nn̄g ê khoân , 25 Ēng só͘ phah nn̄g tiâu liān-á ê siang-thâu ,  liân tī nn̄g ê chô ,  an tī í-hut-tek phi-kian ê thâu-chêng , 26 Lí tio̍h chòe nn̄g ê kim-khoân ,  hē tī pó͘-kòa siang-thâu ê kîⁿ ,  kūn í-hut-tek ǹg-lāi hit-pêng , 27 Koh tio̍h chòe nn̄g ê kim-khoân ,  an tī í-hut-tek phi-kian ē-bīn ê thâu-chêng ,  óa-kūn saⁿ-liân ê só͘-chāi ,  tī í-hut-tek kî-khiáu ê kang só͘ chit-ê tòa ê téng-bīn , 28 In tio̍h ēng lâm-sek ê iù-tòa ,  chiong pó͘-kòa ê khoân kap í-hut-tek ê khoân pa̍k saⁿ-liân ,  hō͘ i liâm tī í-hut-tek kî-khiáu ê kang só͘ chit-ê tòa ,  hō͘ pó͘-kòa kap í-hut-tek bô lī-phāng , 29 A-lûn ji̍p sèng-só͘ ê sî ,  tio̍h chiong phòaⁿ-toàn ê pó͘-kòa só͘ khek Í-sek-lia̍t ê kiáⁿ ê miâ ,  tòa tī i ê heng-chêng ,  tī Iâ-hô-hoa ê bīn-chêng ,  siông-siông chòe kì-liām , 30 Lí tio̍h chiong O͘-lêng kap Thó͘-bêng ,  hē tī phòaⁿ-toàn ê pó͘-kòa-lāi ;  A-lûn kàu Iâ-hô-hoa bīn-chêng ê sî ,  hiah-ê tio̍h tī i ê heng-chêng ,  A-lûn tio̍h tī Iâ-hô-hoa ê bīn-chêng siông-siông chiong Í-sek-lia̍t ê phòaⁿ-toàn kòa tī heng-chêng , 31 Lí tio̍h chòe í-hut-tek lāi-bīn ê gōa-phàu ,  kui-niá sī lâm-sek-ê , 32 Phàu téng-bīn ê tùi-tiong ,  tio̍h ūi-tio̍h thâu-khak lâu chi̍t ê niá-khang ;  khang ê chiu-ûi chit niá-iān ,  chhin-chhiūⁿ chiàn-kah ê niá-khang ,  bián-tit phòa li̍h , 33 Phàu chiu-ûi ê ē-kha-pô͘ ,  tio̍h ēng lâm-sek ,  chí-sek ,  chu-âng-sek ê liāu ,  chòe sia̍h-liû ;  tī phàu chiu-ûi ,  sia̍h-liû ê tiong-kan ,  tio̍h ū kim hâm-lêng , 34 Chi̍t-lia̍p kim hâm-lêng ,  chi̍t-lia̍p sia̍h-liû ,  tī phàu chiu-ûi ê ē-kha-pô͘ , 35 A-lûn ho̍k-sāi ê sî ,  tio̍h chhēng-i ;  i ji̍p sèng-só͘ kàu Iâ-hô-hoa bīn-chêng ,  í-ki̍p chhut-lâi ê sî ,  ū siaⁿ thang thiaⁿ-kìⁿ ,  hō͘ i bián sí , 36 Tio̍h ēng hó-kim chòe chi̍t ê pâi ,  chiàu khek-ìn ê hoat-tō͘ ,  khek tī i ê téng-bīn kóng ,  CHÒE-SÈNG KUI IÂ-HÔ-HOA , 37 Tio̍h ēng chi̍t-tiâu lâm-sek ê iù-tòa ,  chiong i pa̍k tī bō-téng ,  chiū-sī tī bō ê thâu-chêng , 38 Chit-ê pâi tio̍h tī A-lûn ê thâu-hia̍h ,  hō͘ A-lûn tam-tng sèng-mi̍h ê chōe ,  chiū-sī Í-sek-lia̍t lâng ,  tī it-chhè sèng ê lé-mi̍h ,  só͘ hun-piat chòe-sèng-ê ;  chit-ê pâi tio̍h siông-siông tī i ê thâu-hia̍h ,  hō͘ in tī Iâ-hô-hoa bīn-chêng tit-tio̍h chiap-la̍p , 39 Tio̍h ēng iù-tōe chit ū-chōa ê lāi-saⁿ ;  tio̍h ēng iù-tōe-pò͘ chòe-bō ;  koh ēng siù-hoe ê kang ,  chòe io-tòa , 40 Lí tio̍h kā A-lûn chiah-ê kiáⁿ chòe lāi-saⁿ ,  chòe io-tòa ,  chòe pau thâu-khak ê kun ,  hō͘ in êng-kng koh súi , 41 Tio̍h chiong chiah-ê kā lí ê hiaⁿ A-lûn kap i ê kiáⁿ chhēng ,  koh ēng iû boah-in ,  kiâⁿ siat-li̍p ê lé ,  hun-piat in chòe-sèng ,  hō͘ in chòe chè-si lâi ho̍k-sāi Góa , 42 Tio̍h kā in chòe iù-tōe-pò͘ ê khò͘ ,  jia in ê ē-thé ;  khò͘ tio̍h tùi io kàu tōa-thúi ; 43 A-lûn kap i ê kiáⁿ ji̍p hōe-bō͘ ,  á-sī chiū-kūn tôaⁿ ,  beh tī sèng-só͘ ho̍k-sāi ê sî ,  tio̍h chhēng-i ;  bián-tit in tam-tng chōe lâi sí ;  che sī beh kā A-lûn kap i ê hō͘-è chòe éng-oán ê lē , 
