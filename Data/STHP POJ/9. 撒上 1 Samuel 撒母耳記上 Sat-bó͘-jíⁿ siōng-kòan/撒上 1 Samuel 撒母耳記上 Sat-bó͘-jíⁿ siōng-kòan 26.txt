1 Se-hut lâng kàu Ki-pí-a kìⁿ Sò-lô kóng ,  Tāi-pi̍t kiám m̄-sī ka-kī bih tī Iâ-sī-bûn thâu-chêng ê Hap-ki-la̍h soaⁿ mah?2 Sò-lô chiū khí-lâi ,  chhōa Í-sek-lia̍t tiong kéng-soán ê peng saⁿ-chheng ,  lo̍h-khì kàu Se-hut ê khòng-iá ,  beh tī Se-hut ê khòng-iá chhē Tāi-pi̍t , 3 Sò-lô tī Iâ-sī-bûn thâu-chêng ê Hap-ki-la̍h soaⁿ ,  Chat-iâⁿ tī lō͘-nih ,  Tāi-pi̍t tiàm tī khòng-iá ,  chai Sò-lô lâi khòng-iá beh tui-jip i , 4 Tāi-pi̍t chiū chhe kúi-nā ê cheng-thàm ,  chiah chai Sò-lô chin-chiàⁿ lâi , 5 Tāi-pi̍t chiū khí-lâi ,  kàu Sò-lô chat-iâⁿ ê só͘-chāi ;  Tāi-pi̍t khòaⁿ-kìⁿ Sò-lô kap i ê kun-tiúⁿ Nî-jíⁿ ê kiáⁿ Ap-nî-jíⁿ khùn ê só͘-chāi ,  Sò-lô khùn tī pâi-lia̍t chhia ê lāi-bīn ,  peh-sìⁿ chat-iâⁿ tī i ê sì-ûi , 6 Tāi-pi̍t tùi Hek-lâng A-hi-bí-le̍k ,  kap Sé-ló͘-ngá ê kiáⁿ Iok-ap ê hiaⁿ-tī A-pí-su kóng ,  Chī-chūi beh kap góa lo̍h-khì ,  kàu iâⁿ-pôaⁿ ,  kàu Sò-lô hia? A-pí-su kóng ,  Góa kap lí lo̍h-khì , 7 Tāi-pi̍t kap A-pí-su thàu-mî kàu peh-sìⁿ hia ,  khòaⁿ-kìⁿ Sò-lô tó tī pâi-lia̍t chhia ê lāi-bīn teh khùn ;  i ê chhiuⁿ tī thâu-khak-piⁿ ,  chhah tī tōe-nih ;  Ap-nî-jíⁿ kap peh-sìⁿ khùn tī i ê sì-ûi , 8 A-pí-su kā Tāi-pi̍t kóng ,  Siōng-tè kin-á-ji̍t chiong lí ê tùi-te̍k kau tī lí ê chhiú ,  kiû lí chún góa ēng chhiuⁿ kā i chha̍k tī tōe-nih ,  chha̍k chi̍t-ē ,  m̄-bián nn̄g-ē , 9 Tāi-pi̍t kā A-pí-su kóng ,  M̄-thang hāi-sí i ;  chī-chūi khí-chhiú hāi Iâ-hô-hoa só͘ boah-iû-ê iā bô chōe ah?10 Tāi-pi̍t koh kóng ,  Góa kí éng-oa̍h ê Iâ-hô-hoa lâi chiù-chōa ,  Iâ-hô-hoa beh phah i ;  kiám-chhái i sí-ji̍t beh kàu ,  á-sī i beh lo̍h chiàn-tīn lâi sí , 11 Góa tùi-tī Iâ-hô-hoa koat-toàn m̄-káⁿ khí-chhiú phah Iâ-hô-hoa só͘ boah-iû-ê ;  taⁿ lí thang chhú i thâu-khak-piⁿ ê chhiuⁿ kap chúi-pân ,  lán thang the̍h lâi khì , 12 Tāi-pi̍t tùi Sò-lô ê thâu-khak-piⁿ chhú i ê chhiuⁿ kap chúi-pân ;  nn̄g-lâng chiū khì ;  bô lâng khòaⁿ-kìⁿ ,  bô lâng chai ,  iā bô lâng chhíⁿ ,  sī in lóng teh khùn ,  in-ūi Iâ-hô-hoa hō͘ in khùn tāng-bîn , 13 Tāi-pi̍t kè-khì kàu hit-pêng ,  hn̄g-hn̄g khiā tī soaⁿ-téng ,  kap in saⁿ-lī put-chí hn̄g , 14 Tāi-pi̍t kiò peh-sìⁿ kap Nî-jíⁿ ê kiáⁿ Ap-nî-jíⁿ ,  kóng ,  Ap-nî-jíⁿ ah ,  lí bô ìn mah? Ap-nî-jíⁿ kóng ,  Lí sī chī-chūi ,  teh kiò ông ah?15 Tāi-pi̍t tùi Ap-nî-jíⁿ kóng ,  Lí kiám m̄-sī chi̍t ê ióng-sū mah? Í-sek-lia̍t tiong chī-chūi pí-tit lí ah? Lí siáⁿ-sū bô pó-hō͘ lí ê chú ,  lí ê ông ah? in-ūi peh-sìⁿ tiong ū chi̍t-lâng ji̍p-khì beh hāi lí ê ông lí ê chú , 16 Lí chit-hō só͘-chòe sī m̄-hó ;  góa kí éng-oa̍h ê Iâ-hô-hoa chiù-chōa ,  lín lóng sī kai-sí ê ,  in-ūi bô pó-hō͘ lín ê chú ,  chiū-sī Iâ-hô-hoa só͘ boah-iû-ê ;  taⁿ ,  lí khòaⁿ ,  ông thâu-khak-piⁿ ê chhiuⁿ kap chúi-pân tī toh-lo̍h?17 Sò-lô jīn-tit sī Tāi-pi̍t ê siaⁿ ,  chiū kóng ,  Góa ê kiáⁿ Tāi-pi̍t ,  che sī lí ê siaⁿ mah? Tāi-pi̍t kóng ,  Ông ah ,  góa ê chú ,  sī góa ê siaⁿ ; 18 koh kóng ,  Góa ê chú siáⁿ-sū tui-jip lô͘-po̍k? góa chòe sím-mi̍h? góa ê chhiú ū sím-mi̍h pháiⁿ?19 Ông ah ,  góa ê chú ah ,  taⁿ kiû lí thiaⁿ lô͘-po̍k ê ōe ;  nā sī Iâ-hô-hoa kek-tōng lí kong-kek góa ,  goān I kàm-la̍p chè-mi̍h ;  nā sī lâng kek-tōng lí ,  goān in tī Iâ-hô-hoa ê bīn-chêng siū chiù-chó͘ ,  in-ūi in kin-á-ji̍t kek-tio̍k góa ,  hō͘ góa bô hūn tī Iâ-hô-hoa ê gia̍p ,  kóng ,  Lí khì ho̍k-sāi pa̍t ê siōng-tè , 20 Taⁿ bo̍h-tit hō͘ góa ê huih lâu tī lī-khui Iâ-hô-hoa bīn-chêng ê tōe ;  in-ūi Í-sek-lia̍t ông chhut-lâi ,  sī chhē chi̍t chiah kā-cháu ,  chhin-chhiūⁿ lâng tī soaⁿ-nih jip chi̍t chiah chià-ko͘ , 21 Sò-lô kóng ,  Góa ū-chōe lah ;  góa ê kiáⁿ Tāi-pi̍t ,  lí thang tò-lâi ;  góa bô beh koh hāi lí ;  in-ūi lí kin-á-ji̍t khòaⁿ góa ê sìⁿ-miā chòe pó-pòe ;  khòaⁿ ah ,  góa só͘-chòe sī chin-gōng ,  chhò-gō͘ kàu-ke̍k , 22 Tāi-pi̍t ìn kóng ,  Ông ah ,  lí ê chhiuⁿ tī-chia ,  lí tio̍h kiò chi̍t ê siàu-liân lâng kè-lâi kia̍h , 23 Iâ-hô-hoa beh chiàu ta̍k-lâng ê kong-gī kap tiong-sìn lâi pò i ;  in-ūi kin-á-ji̍t Iâ-hô-hoa chiong lí kau tī góa ê chhiú ;  chóng-sī góa m̄-khéng chhun-chhiú hāi Iâ-hô-hoa só͘ boah-iû-ê , 24 Góa kin-á-ji̍t khòaⁿ-tāng lí ê sìⁿ-miā ,  goān Iâ-hô-hoa iā án-ni khòaⁿ-tāng góa ê sìⁿ-miā ;  koh kiù góa thoat-lī lóng-chóng ê hoān-lān , 25 Sò-lô kā Tāi-pi̍t kóng ,  Góa ê kiáⁿ Tāi-pi̍t ,  goān lí siū chiok-hok ;  lí beh kiâⁿ-chhut tōa ê tāi-chì ,  iā ún-tàng beh khah-iâⁿ ,  Tāi-pi̍t chiū chòe i kiâⁿ ,  Sò-lô tò-khì i ê pún só͘-chāi , 
