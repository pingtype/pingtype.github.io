1 Hui-lī-sū lâng tòa Siōng-tè ê iok-kūi ,  tùi Í-piān-í-siā kng kàu A-si̍t-tu̍t , 2 Hui-lī-sū lâng chiong Siōng-tè ê kūi kng ji̍p Tāi-kún ê biō ,  hē tī Tāi-kún ê sin-piⁿ , 3 Keh chá-khí A-si̍t-tu̍t ê lâng khí-lâi ,  khòaⁿ-kìⁿ Tāi-kún poa̍h-tó tī Iâ-hô-hoa ê kūi-chêng ,  bīn phak tī tōe-nih ;  chiū chiong Tāi-kún koh chhāi tī i ê goân-ūi , 4 Koh keh-ji̍t thàu-chá khí-lâi ,  khòaⁿ-kìⁿ Tāi-kún poa̍h-tó tī Iâ-hô-hoa ê kūi-chêng ,  bīn phak tī tōe-nih ;  koh Tāi-kún ê thâu kap nn̄g-ki chhiú-chiúⁿ lóng chi̍h tī hō͘-tēng téng ;  chí-ū chhun Tāi-kún khu̍t-khu̍t ê sin-khu , 5 Ūi-tio̍h án-ni ,  Tāi-kún ê chè-si ,  kap it-chhè ji̍p A-si̍t-tu̍t Tāi-kún ê biō ê lâng ,  lóng bô ta̍h Tāi-kún ê hō͘-tēng ,  ti̍t-kàu kin-á-ji̍t , 6 Iâ-hô-hoa ê chhiú tāng-tāng phah A-si̍t-tu̍t lâng ,  pāi-hoāi in ,  hō͘ in hoat lia̍p-á-chèng ;  chiū-sī A-si̍t-tu̍t kap i ê kéng-lāi lóng sī án-ni , 7 A-si̍t-tu̍t lâng khòaⁿ-kìⁿ án-ni ,  chiū kóng ,  Í-sek-lia̍t Siōng-tè ê kūi m̄-thang tiàm tī lán tiong-kan ,  in-ūi I ê chhiú tāng-tāng phah lán ,  kap lán ê siōng-tè Tāi-kún , 8 Chiū chhe lâng chhiáⁿ Hui-lī-sū hiah ê siú-léng lâi chū-chi̍p in hia ,  kóng ,  Í-sek-lia̍t Siōng-tè ê kūi lán tio̍h cháiⁿ-iūⁿ siat-hoat ah? In ìn kóng ,  Thang chiong Í-sek-lia̍t Siōng-tè ê kūi ūn khì Ka-te̍k ;  chiū chiong Í-sek-lia̍t Siōng-tè ê kūi ūn kàu hia , 9 Ūn-kàu liáu-āu ,  Iâ-hô-hoa ê chhiú kong-kek hit ê siâⁿ ,  hō͘ hit ê siâⁿ ê lâng chin tōa-loān ;  koh phah siâⁿ-lāi ê lâng bô-lūn tōa-sòe ,  in lóng hoat lia̍p-á-chèng , 10 In chiū chiong Siōng-tè ê kūi sàng-kàu Í-kek-lûn ,  Siōng-tè ê kūi kàu Í-kek-lûn ,  Í-kek-lûn ê lâng chiū hoah kóng ,  In chiong Í-sek-lia̍t Siōng-tè ê kūi ūn-kàu lán chia ,  beh hāi-sí lán kap lán ê peh-sìⁿ , 11 Chiū chhe lâng chū-chi̍p Hui-lī-sū lóng-chóng ê siú-léng ,  kóng Í-sek-lia̍t Siōng-tè ê iok-kūi tio̍h sàng i khì hō͘ i tò-khì pún só͘-chāi ,  bián-tit i hāi-sí lán kap lán ê peh-sìⁿ ;  hit-sî thong-siâⁿ ū tì-kàu sí ê jiáu-loān ;  in-ūi Siōng-tè ê chhiú tī-hia phah in chin-tāng ; 12 bô sí ê lâng lóng tú-tio̍h lia̍p-á-chèng ;  siâⁿ-tiong thî-khàu ê siaⁿ thàu kàu thiⁿ-nih , 
