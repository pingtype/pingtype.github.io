1 Sò-lô tú-á chē-ūi ê nî-hè chòe Í-sek-lia̍t ông nn̄g-nî , 2 Sò-lô chiū ūi ka-kī tùi Í-sek-lia̍t tiong kéng saⁿ-chheng lâng ;  nn̄g-chheng kun-tè Sò-lô tī Bi̍t-boa̍t kap Pek-te̍k-lī soaⁿ ,  chi̍t-chheng kun-tè Iok-ná-tan tī Piān-ngá-bín ê Ki-pí-a ;  kî-û ê lâng ,  i chhe in tò-khì ta̍k-lâng ê pò͘-pîⁿ , 3 Iok-ná-tan phah Ka-pa Hui-lī-sū lâng ê kun-iâⁿ ,  Hui-lī-sū lâng thiaⁿ-kìⁿ ,  Sò-lô chiū pûn sàu-kak tī choân-tōe ,  kóng ,  Hi-pek-lâi lâng tio̍h thiaⁿ ah , 4 Í-sek-lia̍t chèng-lâng thiaⁿ-kìⁿ Sò-lô phah Hui-lī-sū lâng ê kun-iâⁿ ,  koh thiaⁿ-kìⁿ Í-sek-lia̍t lâng hō͘ Hui-lī-sū lâng iàm-ò͘ⁿ ,  peh-sìⁿ chiū kun-tè Sò-lô ,  chū-chi̍p tī Kiat-kah , 5 Hui-lī-sū lâng chū-chi̍p beh kap Í-sek-lia̍t lâng kau-chiàn ;  ū chhia saⁿ-bān tiuⁿ ,  bé-peng la̍k-chheng ,  pō͘-peng chhin-chhiūⁿ hái-piⁿ ê soa hiah-chōe ;  chiū chiūⁿ-lâi ,  tī Pek-a-bûn tang-sì ê Bi̍t-boa̍t chat-iâⁿ , 6 Í-sek-lia̍t lâng khòaⁿ-kìⁿ ka-kī gûi-kip ,  in-ūi peh-sìⁿ khún-pek ,  chiū ka-kī bih tī soaⁿ-tōng ,  chhiū-nâ ,  chio̍h-hia̍t ,  hiám-iàu ê só͘-chāi ,  kap chhim-khiⁿ , 7 Iā ū Hi-pek-lâi lâng kè Iok-tàn kàu Ka-te̍k kap Ki-lia̍t tōe ,  Sò-lô iáu-kú tī Kiat-kah ;  peh-sìⁿ lóng ngia̍uh-ngia̍uh-chhoah lâi kun-tè i , 8 Sò-lô chiàu Sat-bó͘-jíⁿ só͘ tiāⁿ-tio̍h ê ji̍t-kî ,  thèng-hāu chhit-ji̍t ,  Sat-bó͘-jíⁿ iáu-bē lâi Kiat-kah ,  peh-sìⁿ lī-khui i sì-sòaⁿ khì , 9 Sò-lô kóng ,  Chiong sio-chè kap siā-un-chè tòa-lâi góa chia ;  i chiū hiàn sio-chè , 10 I hiàn sio-chè tú-á bêng-pe̍k ,  khòaⁿ ah ,  Sat-bó͘-jíⁿ kàu lah ;  Sò-lô chhut-khì ngiâ-chih i ,  beh kā i chhéng-an , 11 Sat-bó͘-jíⁿ kóng ,  Lí chòe sím-mi̍h tāi ah? Sò-lô kóng ,  In-ūi góa khòaⁿ-kìⁿ peh-sìⁿ sì-sòaⁿ lī-khui góa ,  lí iā bô chiàu só͘ tiāⁿ-tio̍h ê ji̍t-kî kàu ,  koh Hui-lī-sū lâng í-keng chū-chi̍p tī Bi̍t-boa̍t ; 12 só͘-í góa kóng ,  Hui-lī-sū lâng beh kàu Kiat-kah kong-kek góa ,  iā góa iáu-bē kiû Iâ-hô-hoa si-un ,  góa chiū bián-kióng hiàn sio-chè , 13 Sat-bó͘-jíⁿ tùi Sò-lô kóng ,  Lí chòe gōng-sū lah ,  in-ūi lí bô chun-siú Iâ-hô-hoa lí Siōng-tè só͘ bēng-lēng lí ê kài-bēng ;  beh sī ū siú ,  Iâ-hô-hoa chiū kian-kò͘ lí ê ông-ūi tī Í-sek-lia̍t tiong kàu éng-oán , 14 Taⁿ lí ê ông-ūi bô kú-tn̂g ;  Iâ-hô-hoa í-keng chhē-tio̍h ha̍p I ê sim-ì ê chi̍t-lâng ;  koh Iâ-hô-hoa iā tiāⁿ-tio̍h i chòe I ê peh-sìⁿ ê thâu ,  in-ūi lí bô chun-siú Iâ-hô-hoa só͘ bēng-lēng lí ê , 15 Sat-bó͘-jíⁿ chiū khí-lâi ,  tùi Kiat-kah chiūⁿ-khì Piān-ngá-bín ê Ki-pí-a ,  Sò-lô tiám-sǹg tè i ê lâng ,  iok-lio̍k ū la̍k-pah lâng , 16 Sò-lô kap i ê kiáⁿ Iok-ná-tan ,  kap tè in ê lâng ,  lóng tiàm tī Piān-ngá-bín ê Ka-pa ,  Chóng-sī Hui-lī-sū lâng chat-iâⁿ tī Bi̍t-boa̍t ; 17 Ū chhiúⁿ-kiap-ê tùi Hui-lī-sū ê kun-iâⁿ-tiong chhut-lâi ,  pun-chòe saⁿ tūi ;  chi̍t-tūi oat tùi Gô-hut-la̍h ê lō͘ ,  kàu Su-a ê tōe khì ; 18 koh chi̍t-tūi oat tùi Pek-hô-lûn ê lō͘ khì ;  koh chi̍t-tūi oat tùi Sé-pho-im ê soaⁿ-kok tùi-bīn tōe-kài ê lō͘ ,  ǹg khòng-iá khì , 19 Hit-sî Í-sek-lia̍t choân-tōe bô chi̍t ê phah-thih sai-hū ,  in-ūi Hui-lī-sū lâng kóng ,  Kiaⁿ-liáu Hi-pek-lâi lâng chè-chō kiàm kap chhiuⁿ , 20 Í-sek-lia̍t lâng beh bôa-lāi i ê lôe ,  pē ,  pó͘-thâu ,  tî-thâu ,  ta̍k-lâng tio̍h lo̍h-khì Hui-lī-sū lâng hia ; 21 nā beh lòe tî-thâu ,  lôe ,  saⁿ-khí ê chhe ,  pó͘-thâu ,  kap kóaⁿ-gû ê thih-chhì ,  tio̍h chi̍t-pim ê kang-chîⁿ ; 22 só͘-í kàu kau-chiàn ê ji̍t ,  tè Sò-lô kap Iok-ná-tan ê lâng bô chi̍t-ê chhiú-nih ū kiàm ū chhiuⁿ ê ;  to̍k-to̍k Sò-lô kap i ê kiáⁿ Iok-ná-tan ū , 23 Hui-lī-sū hông-siú ê peng chhut-khì kàu Bi̍t-boa̍t ê ài-kháu , 
