1 Gín-ná Sat-bó͘-jíⁿ tī Í-lī ê bīn-chêng ho̍k-sāi Iâ-hô-hoa ,  Tng hiah ê ji̍t Iâ-hô-hoa ê ōe chin hi-hán ,  bô siông-siông ū khé-sī , 2 Chi̍t-ji̍t Í-lī khùn tī ka-kī ê só͘-chāi ,  i ê ba̍k-chiu í-keng bū ,  khòaⁿ bōe bêng , 3 Siōng-tè ê teng iáu-bē hoa ,  Sat-bó͘-jíⁿ í-keng tī Iâ-hô-hoa ê tiān ,  tī Siōng-tè ê iok-kūi hia ,  teh khùn , 4 Iâ-hô-hoa kiò Sat-bó͘-jíⁿ ;  i ìn kóng ,  Góa tī-chia , 5 Chiū cháu kàu Í-lī hia ,  kóng ,  Góa tī-chia ,  in-ūi lí kiò góa ,  Í-lī kóng ,  Góa bô kiò lí ,  lí tò-khì khùn ,  I chiū khì khùn , 6 Iâ-hô-hoa koh kiò Sat-bó͘-jíⁿ ;  Sat-bó͘-jíⁿ khí-lâi ,  khì Í-lī hia ,  kóng ,  Góa tī-chia ,  in-ūi lí kiò góa ,  I ìn kóng ,  Góa ê kiáⁿ ah ,  góa bô kiò lí ,  thang koh khì khùn , 7 Hit-sî Sat-bó͘-jíⁿ iáu-bē bat Iâ-hô-hoa ,  Iâ-hô-hoa ê ōe bē ū khé-sī i , 8 Iâ-hô-hoa tē-saⁿ-pái kiò Sat-bó͘-jíⁿ ,  Sat-bó͘-jíⁿ khí-lâi ,  khì Í-lī hia ,  kóng ,  Góa tī-chia ,  in-ūi lí kiò góa ,  Í-lī chiah chai sī Iâ-hô-hoa kiò gín-ná , 9 Tùi án-ni ,  Í-lī kā Sat-bó͘-jíⁿ kóng ,  Lí koh khì khùn ;  I nā koh kiò lí ,  lí chiū kóng ,  Iâ-hô-hoa ah ,  chhiáⁿ Lí kóng ,  Lí ê lô͘-po̍k thiaⁿ ,  Sat-bó͘-jíⁿ chiū khì khùn tī i ê só͘-chāi , 10 Iâ-hô-hoa koh lâi khiā-teh ,  chhin-chhiūⁿ chêng kúi-nā pái kiò ,  Sat-bó͘-jíⁿ ah ,  Sat-bó͘-jíⁿ ah ,  Sat-bó͘-jíⁿ ìn kóng ,  Chhiáⁿ kóng ,  Lí ê lô͘-po̍k teh thiaⁿ , 11 Iâ-hô-hoa kā Sat-bó͘-jíⁿ kóng ,  Khòaⁿ ah ,  Góa tī Í-sek-lia̍t tiong beh kiâⁿ chi̍t hāng sū ,  hō͘ thiaⁿ-kìⁿ ê lâng ,  nn̄g ê hī-khang beh tiō-khí-lâi , 12 Góa lūn Í-lī ê ke só͘ kóng ê ,  kàu hit-ji̍t thâu-kàu-bé Góa beh èng-giām tī i , 13 Góa bat kā i kóng ,  Góa beh ūi-tio̍h i só͘ chai ê chōe ,  éng-oán sím-phòaⁿ i ê ke ;  in-ūi i ê kiáⁿ ka-kī chio chiù-chó͘ ,  i iā bô kìm-chí in , 14 Só͘-í Góa ū tùi Í-lī ê ke chiù-chōa kóng ,  Í-lī ê ke ê chōe-kòa ,  sui-jiân chè-sū lé-mi̍h ,  éng-oán bōe-ōe sio̍k-hôe , 15 Sat-bó͘-jíⁿ khùn kàu thiⁿ-kng ,  chiū khui Iâ-hô-hoa ê tiān-mn̂g ,  Sat-bó͘-jíⁿ m̄-káⁿ chiong īⁿ-siōng kā Í-lī kóng , 16 Í-lī kiò Sat-bó͘-jíⁿ ,  kóng ,  Góa ê kiáⁿ Sat-bó͘-jíⁿ ah ,  I ìn kóng ,  Góa tī-chia , 17 Í-lī kóng ,  Iâ-hô-hoa tùi lí kóng sím-mi̍h? kiû lí m̄-thang ún-môa tī góa ;  nā chiong I só͘ kā lí kóng-ê tùi góa ún-ba̍t chi̍t-kù ,  goān Siōng-tè ka-pē chek-hoa̍t lí , 18 Sat-bó͘-jíⁿ chiū chiong hiah ê ōe lóng kā i kóng ,  iā bô tùi i ún-môa ,  Í-lī kóng ,  Sī Iâ-hô-hoa ,  goān I chiàu I só͘ khòaⁿ-chòe hó-ê lâi kiâⁿ , 19 Sat-bó͘-jíⁿ chiām-chiām tōa-hàn ;  Iâ-hô-hoa kap i tī-teh ,  hō͘ i só͘ kóng-ê ,  bô chi̍t-kù bô èng-giām , 20 Tùi Tàn kàu Pia̍t-sī-pa ,  só͘ ū ê Í-sek-lia̍t lâng lóng chai Sat-bó͘-jíⁿ siat-li̍p chòe Iâ-hô-hoa ê sian-ti , 21 Iâ-hô-hoa koh tī Sī-lô hián-hiān ,  in-ūi Iâ-hô-hoa ēng Iâ-hô-hoa ê ōe tī Sī-lô hián-bêng tī Sat-bó͘-jíⁿ , Sat-bó͘-jíⁿ ê oē piàn-thoân tī Í-sek-lia̍t chèng-lâng , 
