1 Tāi-pi̍t kàu Lô-pek ,  kàu chè-si A-hi-bí-le̍k hia ,  A-hi-bí-le̍k kiaⁿ-hiâⁿ lâi chih Tāi-pi̍t ,  tùi i kóng ,  Lí siáⁿ-sū ka-kī lâi ,  bô lâng kap lí lâi ah?2 Tāi-pi̍t ìn chè-si A-hi-bí-le̍k kóng ,  Ông bēng-lēng góa chi̍t kiāⁿ sū ,  koh kā góa kóng ,  Góa só͘ chhe lí ê sū ,  kap góa só͘ bēng-lēng lí ê ,  lóng m̄-thang hō͘ lâng chai ;  góa í-keng phài siàu-liân lâng tī bó͘ só͘-chāi thèng-hāu góa ; 3 taⁿ lí ê chhiú ū sím-mi̍h mi̍h ,  chhiáⁿ lí ēng gō͘ ê piáⁿ hō͘ góa ,  á-sī pa̍t-hāng , 4 Chè-si tùi Tāi-pi̍t kóng ,  Góa ê chhiú-nih bô pêng-siông ê piáⁿ ,  chí-ū sèng ê piáⁿ ;  nā siàu-liân lâng bô chhin-kūn hū-jîn-lâng ,  chiah thang , 5 Tāi-pi̍t ìn chè-si kā i kóng ,  Kàu-taⁿ iok-lio̍k ū saⁿ-ji̍t ,  bē-bat chhin-kūn hū-jîn-lâng ;  góa chhut-mn̂g ê sî ,  sui-jiân sī pêng-siông ê tāi-chì ,  siàu-liân lâng ê khì-kū sī chheng-khì ;  hô-hòng kin-á-ji̍t in ê khì-kū kiám bô sèng mah?6 Chè-si chiū the̍h sèng ê piáⁿ hō͘ i ,  in-ūi tī-hia bô pa̍t-mi̍h ê piáⁿ ,  chí-ū pâi-lia̍t ê piáⁿ ,  tùi Iâ-hô-hoa ê bīn-chêng the̍h-khí-lâi ê ;  the̍h-khí-lâi hit-ji̍t ,  sī beh hē sio ê piáⁿ lâi pâi i , 7 Tng hit-ji̍t tī-hia ,  ū Sò-lô ê lô͘-po̍k lâu tī Iâ-hô-hoa ê bīn-chêng ,  miâ kiò To-ek ,  sī Í-tong lâng ,  chòe Sò-lô kò͘ cheng-siⁿ-ê ê thâu-lâng , 8 Tāi-pi̍t mn̄g A-hi-bí-le̍k kóng ,  Lí chhiú-ē ū chhiuⁿ á-sī to á-bô? in-ūi ông ê tāi-chì chin kín-kip ,  góa lóng bô tòa to kap khì-hâi , 9 Chè-si kóng ,  Ū Hui-lī-sū lâng Ko-lī-à ê to ,  chiū-sī lí chêng tī Í-la̍h ê soaⁿ-kok só͘ thâi-sí-ê ,  tī-chia ,  pau tī pò͘-nih ,  tī í-hut-tek ê āu-bīn ;  lí nā beh ēng ,  chiū kia̍h-khì ,  in-ūi hit-ki í-gōa bô pa̍t-hāng ,  Tāi-pi̍t kóng ,  Chit ki to bô chi̍t-ki ōe pí tit i ,  chhiáⁿ lí hō͘ góa , 10 Hit-ji̍t Tāi-pi̍t khí-sin ,  siám-pī Sò-lô ,  cháu kàu Ka-te̍k ông A-kiat hia , 11 A-kiat hiah ê jîn-sîn kā i kóng ,  Chit-ê kiám m̄-sī hit-kok ê ông Tāi-pi̍t mah? in tī thiàu-bú-tiong chhiùⁿ-hô[hō] kóng ,  Sò-lô thâi-sí in ê chheng-chheng , 	Tāi-pi̍t thâi-sí in ê bān-bān , kiám m̄-sī chí chit-lâng mah?12 Tāi-pi̍t chiong chiah ê ōe chûn tī sim-lāi ,  chin kiaⁿ Ka-te̍k ông A-kiat ; 13 chiū tī chèng-lâng ê bīn-chêng ,  kóe-ōaⁿ kú-tōng ;  tī in ê chhiú-ē ké tian-kông ,  tī siâⁿ-mn̂g ê mn̂g-sìⁿ loān-siá loān-u̍ih ,  hō͘ nōa lâu tī chhùi-chhiu-nih , 14 A-kiat kā i ê jîn-sîn kóng ,  Lín khòaⁿ ,  chit ê lâng sī tian-kông siáⁿ-sū tòa i lâi góa chia ah?15 Góa kiám ū khiàm-ēng tian-kông ê ,  lín chiah chhōa chit-lâng lâi tian-kông tī góa ê bīn-chêng ah? chit-lâng kiám thang ji̍p góa ê chhù mah?
