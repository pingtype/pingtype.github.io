1 Í-sek-lia̍t lâng chhut-khì beh kap Hui-lī-sū lâng kau-chiàn ,  chat-iâⁿ kūn tī Í-piān-í-siā ;  Hui-lī-sū lâng chat-iâⁿ tī A-hut , 2 Hui-lī-sū lâng pâi-tīn kong-kek Í-sek-lia̍t lâng ;  kau-chiàn ê sî ,  Í-sek-lia̍t lâng thâi-su tī Hui-lī-sū lâng ê bīn-chêng ,  Hui-lī-sū lâng tī pîⁿ-iûⁿ thâi-sí in ê kun-peng ,  iok-lio̍k sì-chheng lâng , 3 Peh-sìⁿ tò-lâi kàu iâⁿ-lāi ,  Í-sek-lia̍t ê tióng-ló kóng ,  Iâ-hô-hoa kin-á-ji̍t siáⁿ-sū hō͘ lán thâi-su tī Hui-lī-sū lâng ê bīn-chêng ah? lán m̄-ta̍t-tio̍h kng Iâ-hô-hoa ê iok-kūi tùi Sī-lô lâi lán chia ,  hō͘ i tī lán tiong-kan thang kiù lán thoat-lī lán ê tùi-te̍k ê chhiú , 4 Peh-sìⁿ chiū chhe lâng kàu Sī-lô ,  tùi-hia kng chē tī ki-lō͘-peng ê tiong-kan bān-kun ê Iâ-hô-hoa ê iok-kūi lâi ,  Í-lī nn̄g ê kiáⁿ Hô-hut-nî Hui-nî-hap kap Siōng-tè ê iok-kūi tī-hia , 5 Iâ-hô-hoa ê iok-kūi kàu iâⁿ-tiong ,  Í-sek-lia̍t chèng-lâng chiū tōa-siaⁿ hoah ,  tōe sòa ōe ìn-siaⁿ , 6 Hui-lī-sū lâng thiaⁿ-kìⁿ tōa-siaⁿ teh hoah ê siaⁿ-im ,  chiū kóng ,  Tī Hi-pek-lâi ê iâⁿ án-ni tōa-siaⁿ hoah ,  sī sím-mi̍h iân-kò͘? āu-lâi chiū chai Iâ-hô-hoa ê iok-kūi kàu iâⁿ-tiong , 7 Hui-lī-sū lâng chiū kiaⁿ-hiâⁿ ,  kóng ,  Ū Siōng-tè kàu in ê iâⁿ-tiong ;  koh kóng ,  Lán ū chai-ē lah ,  pêng-sò͘ m̄-bat ū chit ê sū , 8 Lán ū chai-ē lah ,  chī-chūi ōe kiù lán thoat-lī chiah ê tōa koân-lêng ê siōng-tè ê chhiú ah? chêng tī khòng-iá ēng ta̍k-iūⁿ ê chai-ē phah Ai-ki̍p lâng ê ,  chiū-sī chiah ê siōng-tè , 9 Hui-lī-sū lâng ah ,  lín tio̍h ióng-kám ,  tio̍h chòe tāi-tiōng-hu ,  bián-tit lín ho̍k-sāi Hi-pek-lâi lâng ,  chhin-chhiūⁿ in ho̍k-sāi lín chi̍t-iūⁿ ;  lín tio̍h chòe tāi-tiōng-hu kap in kau-chiàn , 10 Hui-lī-sū lâng chiū kau-chiàn ,  Í-sek-lia̍t lâng thâi-su ;  ta̍k-ê cháu tò-khì in ê pò͘-pîⁿ ;  thâi-sí chin-chōe ,  Í-sek-lia̍t ê pō͘-peng sí saⁿ-bān lâng , 11 Siōng-tè ê iok-kūi hō͘ in chhiúⁿ-khì ;  Í-lī nn̄g ê kiáⁿ Hô-hut-nî Hui-nî-hap iā sí , 12 Ū chi̍t ê Piān-ngá-bín lâng tùi chiàn-tīn cháu-lâi ,  saⁿ thiah-li̍h ,  thâu-khak sám thô͘-hún ,  siâng hit-ji̍t kàu Sī-lô , 13 I kàu ê sî ,  tú-tn̄g Í-lī tī lō͘-piⁿ chē tī i ê ūi teh liâu-bāng ,  in-ūi i ê sim ūi-tio̍h Siōng-tè ê iok-kūi lâi khòa-lū ,  Hit-lâng ji̍p-siâⁿ pò siau-sit ,  thong-siâⁿ ê lâng chiū lóng âu-kiò , 14 Í-lī thiaⁿ-kìⁿ âu-kiò ê siaⁿ ,  chiū mn̄g kóng ,  Chit ê hōa-hōa-háu ê siaⁿ sī sím-mi̍h iân-kò͘ ah? Hit-lâng kóaⁿ-kín lâi pò Í-lī , 15 Hit-sî Í-lī káu-cha̍p-poeh hè ,  ba̍k-chiu chhâ-chhâ ,  bōe-ōe khòaⁿ-kìⁿ , 16 Hit-lâng kā Í-lī kóng ,  Góa sī tùi chiàn-tīn lâi ê ,  kin-á-ji̍t góa tùi chiàn-tīn cháu-lâi ,  Í-lī kóng ,  Góa ê kiáⁿ ah ,  tāi-chì cháiⁿ-iūⁿ?17 Pò siau-sit-ê ìn kóng ,  Í-sek-lia̍t lâng tī Hui-lī-sū lâng ê bīn-chêng tô-cháu ,  peh-sìⁿ-tiong siū-thâi-ê put-chí chōe ,  lí nn̄g ê kiáⁿ ,  Hô-hut-nî Hui-nî-hap ,  iā sí ,  Siōng-tè ê iok-kūi sòa hō͘ in chhiúⁿ-khì , 18 I chi̍t-ē kóng-khí Siōng-tè ê kūi ,  Í-lī chiū tùi i ê chō-ūi hiàⁿ tùi āu-bīn ,  poa̍h-tó tī mn̂g-piⁿ ,  ām-kún chi̍h ,  chiū sí ;  in-ūi i nî lāu ,  sin-thé tāng ,  Í-lī chòe Í-sek-lia̍t ê sū-su sì-cha̍p nî , 19 Í-lī ê sim-pū ,  Hui-nî-hap ê bó͘ ,  hoâi-īn beh kàu-kî ;  i thiaⁿ-kìⁿ Siōng-tè ê kūi hō͘ lâng chhiúⁿ-khì ,  ta-koaⁿ kap tiōng-hu lóng sí ê siau-sit ,  chiū khiau-ku lâi siⁿ-kiáⁿ ,  in-ūi tōa thàng-thiàⁿ hut-jiân kàu , 20 Teh-beh sí ê sî ,  piⁿ-thâu teh khiā hiah ê hū-jîn-lâng kā i kóng ,  M̄-bián kiaⁿ ,  lí siⁿ ta-po͘-gín-ná lah ;  chóng-sī i bô ìn ,  iā bô koan-sim , 21 I kā gín-ná hō-miâ Í-ka-phok ,  kóng ,  Êng-kng lī-khui Í-sek-lia̍t ,  Che sī in-ūi Siōng-tè ê kūi hō͘ lâng chhiúⁿ ,  koh in-ūi ta-koaⁿ kap tiōng-hu iā sí , 22 I koh kóng ,  Êng-kng lī-khui Í-sek-lia̍t ,  in-ūi Siōng-tè ê kūi siū-chhiúⁿ , 
