1 Sat-bó͘-jíⁿ sí ,  Í-sek-lia̍t chèng lâng chū-chi̍p ,  ūi-tio̍h i thî-khàu ,  bâi-chòng i tī i ka-kī ê chhù ,  chiū-sī tī La̍h-má ,  Tāi-pi̍t khí-sin lo̍h-khì tī Pa-lân ê khòng-iá , 2 Tī Má-hûn ū chi̍t-lâng ,  i ê sán-gia̍p tī Ka-bi̍t ,  sī tōa hó-gia̍h lâng ,  ū mî-iûⁿ saⁿ-chheng chiah ,  soaⁿ-iûⁿ chi̍t-chheng chiah ;  i tī Ka-bi̍t chián iûⁿ-mn̂g , 3 Hit-lâng sī Ka-le̍k cho̍k ê lâng ,  miâ kiò Ná-pat ,  i ê bó͘ miâ kiò A-pí-kai ,  sī chhang-miâ koh súi ê hū-jîn-lâng ,  chóng-sī hit-lâng ê kiâⁿ-chòe sī ngī-sim koh hiong-ok , 4 Tāi-pi̍t tī khòng-iá thiaⁿ-kìⁿ Ná-pat teh chián iûⁿ-mn̂g , 5 Tāi-pi̍t chiū chhe cha̍p ê siàu-liân lâng ;  Tāi-pi̍t hoan-hù hiah ê siàu-liân lâng kóng ,  Lín tio̍h chiūⁿ-khì Ka-bi̍t ,  kìⁿ Ná-pat ,  ēng góa ê miâ kā i chhéng-an , 6 Tio̍h kā hit ê hó-miā lâng kóng ,  Goān lí pêng-an ,  goān lí ê ke pêng-an ,  goān lí it-chhè só͘-ū-ê lóng pêng-an , 7 Taⁿ góa thiaⁿ-kìⁿ kóng ,  ū lâng tī lí hia ,  kā lí chián iûⁿ-mn̂g ;  lí ê bo̍k-chiá bat kap goán tòa ,  goán bô khi-hū i ;  in tī Ka-bi̍t ê sî ,  lóng bē-bat sit-lo̍h sím-mi̍h ; 8 thang mn̄g lí ê siàu-liân lâng ,  in beh kā lí kóng ;  só͘-í goān góa ê siàu-liân lâng tī lí ê ba̍k-chiu chêng tit-tio̍h un-tián ;  in-ūi goán lâi sī hó ji̍t-chí ,  kiû lí chiàu lí ê chhiú sûi-piān the̍h tām-po̍h hō͘ lí ê lô͘-po̍k ,  kap lí ê kiáⁿ Tāi-pi̍t , 9 Tāi-pi̍t ê siàu-liân lâng kàu ,  chiū chiong chiah ê ōe ēng Tāi-pi̍t ê miâ ,  lóng kā Ná-pat kóng ,  chiū chēng-chēng thèng-hāu , 10 Ná-pat ìn Tāi-pi̍t ê lô͘-po̍k kóng ,  Tāi-pi̍t sī chī-chūi? Iâ-se ê kiáⁿ sī chī-chūi? kūn-lâi chōe-chōe lô͘-po̍k pōe i ê chú-lâng , 11 Góa ê piáⁿ ,  góa ê chúi ,  kap ūi-tio̍h kā chián iûⁿ-mn̂g ê lâng góa só͘ thâi cheng-siⁿ ê bah ,  beh hō͘ chián iûⁿ-mn̂g ê lâng ,  góa kiám thang hō͘ hiah ê góa m̄-chai i tùi toh-lo̍h lâi ê lâng mah?12 Tāi-pi̍t ê siàu-liân lâng chiū oa̍t-tńg-sin ,  tùi goân-lō͘ tò-khì ,  chiàu chiah ê ōe lóng kā Tāi-pi̍t kóng , 13 Tāi-pi̍t tùi tè i ê lâng kóng ,  Lín ta̍k-lâng lóng tio̍h pē to ;  in chiū lóng pē to ,  Tāi-pi̍t iā pē to ;  tè Tāi-pi̍t chiūⁿ-khì-ê iok-lio̍k ū sì-pah lâng ,  lâu nn̄g-pah lâng kò͘-siú cha̍p-mi̍h , 14 Ná-pat hiah ê siàu-liân lâng tiong ū chi̍t-ê lâi kā Ná-pat ê bó͘ A-pí-kai kóng ,  Tāi-pi̍t tùi khòng-iá chhe sù-chiá lâi chhéng-an goán chú-lâng ,  chú-lâng hoán-tńg sau-phî in , 15 Chóng-sī hiah ê lâng khoán-thāi goán chin hó ,  goán tī chhân-iá kap in óng-lâi ê sî ,  lóng bô siū siong-hāi ,  iā bô sit-lo̍h sím-mi̍h ; 16 goán tī in hia chhī-iûⁿ ê sî ,  in mî-ji̍t chòe goán ê chhiûⁿ-ûi , 17 Taⁿ lí tio̍h chai ,  iā tio̍h táⁿ-sǹg ,  khòaⁿ lí beh cháiⁿ-iūⁿ kiâⁿ ;  in-ūi ū tiāⁿ-tio̍h ì-sù beh hāi goán ê chú-lâng kap i ê choân-ke ;  i ê sèng-chêng hiong-ok ,  bô lâng káⁿ kap i kóng-ōe , 18 A-pí-kai chiū kóaⁿ-kín chiong nn̄g-pah ê piáⁿ ,  nn̄g phê-tē chiú ,  gō͘-chiah pī-pān hó ê iûⁿ ,  gō͘ sè-a hang ê gō͘-kak ,  chi̍t-pah pha phû-tô-koaⁿ ,  nn̄g-pah ê bû-hoa-kó piáⁿ ,  hō͘ kúi-nā chiah lû pē , 19 Kā i hiah ê siàu-liân lâng kóng ,  Lín chòe-thâu khì ,  góa beh tè lín ê āu-bīn khì ;  chóng-sī bô kā i ê tiōng-hu Ná-pat kóng , 20 I chiū khiâ lû ,  tú-á lo̍h-soaⁿ ê oat-kak hut-jiân khòaⁿ-kìⁿ Tāi-pi̍t kap tè i ê lâng tī tùi-bīn lo̍h-lâi ;  i chiū tú-tio̍h in , 21 Tāi-pi̍t bat kóng ,  Chit-lâng tī khòng-iá it-chhè só͘ ū-ê ,  góa kā i kò͘-siú tì-kàu sio̍k tī i-ê bô sit-lo̍h chi̍t-hāng ,  si̍t-chāi sī khang-khang ;  i ēng pháiⁿ pò góa ê hó , 22 Hoān-nā sio̍k i ê ,  góa nā lâu i chi̍t ê ta-po͘-kiáⁿ kàu bîn-á-thiⁿ-kng ,  goān Siōng-tè chiàu án-ni khoán-thāi Tāi-pi̍t ê tùi-te̍k ,  iā pí án-ni iáu khah-tāng , 23 A-pí-kai khòaⁿ-kìⁿ Tāi-pi̍t ,  chiū kóaⁿ-kín tùi i ê lû lo̍h-lâi ,  tī Tāi-pi̍t ê bīn-chêng àⁿ-thâu phak tī tōe-nih ,  pài i , 24 Phak tī i ê kha-ē ,  kóng ,  Góa ê chú ah ,  goān chit ê chōe kui tī góa ,  kiû lí chún lí ê lú-pī kóng hō͘ lí thiaⁿ ,  koh kiû lí thiaⁿ lí ê lú-pī ê ōe , 25 Kiû góa ê chú bo̍h-tit tì-ì chit ê bô hē-lo̍h ê lâng Ná-pat ,  in-ūi i ê miâ cháiⁿ-iūⁿ ,  i ê lâng-khoán iā sī án-ni ;  i ê miâ kiò Ná-pat ,  i chòe-lâng kó-jiân gû-gōng ,  Chóng-sī góa ê chú só͘ chhe-lâi ê siàu-liân lâng ,  lí ê lú-pī iā bô khòaⁿ-kìⁿ , 26 Góa ê chú ah ,  Iâ-hô-hoa kì-jiân kìm-chí lí hoān-tio̍h thâi-sí lâng ê chōe ,  ēng lí ê chhiú pò ka-kī ê kiû-siû ,  só͘-í góa kí éng-oa̍h ê Iâ-hô-hoa kap lí ê oa̍h-miā lâi chiù-chōa ,  kóng ,  Goān lí ê tùi-te̍k ,  kap kè-bô͘ hāi góa ê chú ê ,  lóng chhin-chhiūⁿ Ná-pat , 27 Taⁿ lí ê lú-pī só͘ tòa lâi hō͘ góa ê chú ê lé-mi̍h ,  thang hō͘ kun-tè góa ê chú ê siàu-liân lâng ; 28 kiû lí khoan-sù lí ê lú-pī ê chōe-kòa ;  in-ūi Iâ-hô-hoa tek-khak kā góa ê chú kiàn-li̍p kian-kò͘ ê ke ,  in-ūi góa ê chú ūi-tio̍h Iâ-hô-hoa kau-chiàn ;  koh tī lí it-seng ê ji̍t bô chhâ-chhut lí ū sím-mi̍h kè-sit , 29 Sui-jiân ū lâng khí-lâi tui-jip lí ,  siàu-siūⁿ lí ê sìⁿ-miā ,  chóng-sī góa ê chú ê sìⁿ-miā beh tī Iâ-hô-hoa lí ê Siōng-tè hia ,  pau tī oa̍h-miā ê pau-lāi ;  lí ê tùi-te̍k ê sìⁿ-miā Iâ-hô-hoa beh kā i hìⁿ-chhut-lâi ,  chhin-chhiūⁿ tùi hìⁿ-soh ê tiong-kan hìⁿ-chhut-khì chi̍t-iūⁿ , 30 Kàu āu-ji̍t Iâ-hô-hoa chiàu I só͘ èng-ún góa ê chú ê hok-khì ,  lâi it-chīn kiâⁿ tī lí ,  siat-li̍p lí chòe Í-sek-lia̍t ê thâu , 31 tng hit-sî ,  góa ê chú m̄-bián ūi-tio̍h lâu bô-chōe ê lâng ê huih ,  sin ka-kī ê oan ,  tì-kàu ū sím-mi̍h iu-būn ,  á-sī sim-lāi ka-kī chek-pī ;  Iâ-hô-hoa sù-hok hō͘ góa ê chú ê sî ,  kiû lí kì-liām lí ê lú-pī , 32 Tāi-pi̍t kā A-pí-kai kóng ,  Iâ-hô-hoa Í-sek-lia̍t ê Siōng-tè ,  sī eng-kai o-ló ê ;  in-ūi I kin-á-ji̍t chhe lí lâi tú-tio̍h góa ; 33 lí ê tì-hūi thang o-ló ,  lí pún-sin iā thang o-ló ;  in-ūi lí kin-á-ji̍t chó͘-tòng góa hoān-tio̍h thâi-sí lâng ê chōe ,  bô ēng ka-kī ê chhiú pò ka-kī ê kiû-siû , 34 Kìm-chí góa siong-hāi lí ê Iâ-hô-hoa Í-sek-lia̍t ê Siōng-tè ,  góa kí I ê éng-oa̍h lâi chiù-chōa ,  nā lí bô kín-kín lâi chih góa ,  kàu bîn-á-chá-khí kìⁿ-nā sio̍k Ná-pat ê ,  koat-toàn bô lâu chi̍t ê ta-po͘-kiáⁿ , 35 Tāi-pi̍t siu A-pí-kai tòa lâi hō͘ i ê mi̍h ,  chiū kā i kóng ,  Lí thang pêng-an tò-khì lí ê ke ;  khòaⁿ ah ,  góa ū thiaⁿ lí ê ōe ,  tòa-tio̍h lí , 36 A-pí-kai kàu Ná-pat hia ,  khòaⁿ-kìⁿ i tī ke-lāi pâi-siat iân-sia̍h ,  chhin-chhiūⁿ ông ê iân-sia̍h ;  Ná-pat sim tōa hoaⁿ-hí ,  in-ūi i chin tōa chùi ,  Só͘-í A-pí-kai bô-lūn tōa-sòe ê sū ,  lóng bô kā i kóng ;  thèng-hāu kàu keh chá-khí , 37 Kàu keh chá-khí ,  Ná-pat chiú thè ;  i ê bó͘ chiong chiah ê sū kā i kóng ;  i ê sim tī lāi-bīn chhin-chhiūⁿ sí ,  i piàn chhin-chhiūⁿ chio̍h-thâu , 38 Iok-lio̍k cha̍p-ji̍t Iâ-hô-hoa phah Ná-pat ;  i chiū sí , 39 Tāi-pi̍t thiaⁿ-kìⁿ Ná-pat í-keng sí ,  chiū kóng ,  Eng-kai tio̍h o-ló Iâ-hô-hoa ,  in-ūi góa tùi Ná-pat ê chhiú só͘ siū ê lêng-jio̍k ,  I ū kā góa sin-oan ,  koh chó͘-chí lô͘-po̍k kiâⁿ-pháiⁿ ;  Iâ-hô-hoa iā hō͘ Ná-pat ê pháiⁿ kui kàu Ná-pat ê thâu-khak ,  Án-ni Tāi-pi̍t chiū chhe lâng khì kap A-pí-kai kóng ,  Beh chhōa i chòe-bó͘ , 40 Tāi-pi̍t ê lô͘-po̍k kàu Ka-bi̍t kìⁿ A-pí-kai ,  kā i kóng ,  Tāi-pi̍t chhe goán lâi kìⁿ lí ,  siūⁿ beh chhōa lí chòe-bó͘ , 41 A-pí-kai chiū khí-lâi ,  phak tī tōe-nih ,  kóng ,  Lí ê lú-pī tī-chia ,  goān chòe chhe-ēng ,  lâi sóe góa ê chú hiah ê lô͘-po̍k ê kha , 42 A-pí-kai kín-kín khí-lâi ,  khiâ-lû ,  ū i gō͘ ê lú-pī saⁿ-kap khì ;  i chiū tè Tāi-pi̍t ê sù-chiá khì chòe Tāi-pi̍t ê bó͘ , 43 Tāi-pi̍t iā chhōa Iâ-su-lia̍t lâng A-hi-loán ;  in nn̄g-lâng lóng chòe i ê bó͘ , 44 Sò-lô í-keng chiong i ê cha-bó͘-kiáⁿ Bí-kah ,  chiū-sī Tāi-pi̍t ê bó͘ ,  hō͘ Ka-lîm lâng ,  La̍h-ek ê kiáⁿ Phàⁿ-thê chòe bó͘ , 
