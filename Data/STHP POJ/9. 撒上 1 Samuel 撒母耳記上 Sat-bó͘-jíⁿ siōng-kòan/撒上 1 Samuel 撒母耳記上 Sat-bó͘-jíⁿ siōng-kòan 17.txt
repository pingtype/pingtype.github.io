1 Hui-lī-sū lâng chū-chi̍p in ê kun-peng ,  beh kau-chiàn ,  chū-chi̍p tī sio̍k Iû-tāi ê So-ko ;  chat-iâⁿ tī Í-hut-tāi-bín ,  tī So-ko kap A-se-ka ê tiong-kan , 2 Sò-lô kap Í-sek-lia̍t lâng iā chū-chi̍p ,  chat-iâⁿ tī Í-la̍h ê soaⁿ-kok ,  pâi tūi-ngó͘ tí-te̍k Hui-lī-sū lâng , 3 Hui-lī-sū lâng khiā tī chit-pêng ê soaⁿ ,  Í-sek-lia̍t lâng khiā tī hit-pêng ê soaⁿ ,  tiong-kan ū soaⁿ-kok , 4 Tùi Hui-lī-sū ê iâⁿ-tiong ū chi̍t ê chiàn-chiòng chhut-lâi ,  miâ kiò Ko-lī-à ,  sī Ka-te̍k lâng ,  seng-khu koâiⁿ la̍k-tiú koh chi̍t-lia̍h ; 5 thâu tì tâng-khoe ,  sin chhēng ū lân ê chiàn-kah ,  i-ê chiàn-kah ê tâng ,  ū gō͘-chheng sià-khek-le̍k ê tāng ; 6 tōa-thúi chhēng tâng-kûn ,  keng-thâu tiong pē tâng ê kek ; 7 chhiuⁿ-pìⁿ tōa chhin-chhiūⁿ pò͘-ki ê te̍k-sim ;  chhiuⁿ-bé ê thih ū la̍k-pah sià-khek-le̍k ê tāng ;  ū chi̍t ê kōaⁿ tîn-pâi-ê kiâⁿ tī i ê thâu-chêng , 8 I khiā-teh tùi Í-sek-lia̍t ê kun-tūi hoah ,  kā in kóng ,  Lín chhut-lâi pâi tūi-ngó͘ beh siáⁿ-sū ah? góa kiám m̄-sī Hui-lī-sū lâng ,  lín kiám m̄-sī Sò-lô ê lô͘-po̍k mah? Lín tiong-kan kéng chi̍t-lâng ,  hō͘ i lo̍h-lâi góa chia ; 9 i nā ōe kap góa saⁿ-thâi ,  thâi-sí góa ,  goán chiū beh chòe lín ê lô͘-châi ;  góa nā khah-iâⁿ i ,  thâi-sí i ,  lín chiū beh chòe goán ê lô͘-châi ,  ho̍k-sāi goán , 10 Hit ê Hui-lī-sū lâng koh kóng ,  Góa kin-á-ji̍t biáu-sī Í-sek-lia̍t chiah ê kun-tūi ;  lín kiò chi̍t-lâng chhut-lâi ,  kap góa saⁿ-thâi , 11 Sò-lô kap Í-sek-lia̍t chèng-lâng thiaⁿ-kìⁿ Hui-lī-sū lâng chiah ê ōe ,  chiū chin lún ,  chin kiaⁿ , 12 Tāi-pi̍t sī Iû-tāi Pek-lī-hêng ê Í-hoat-tha lâng Iâ-se ê kiáⁿ ,  Iâ-se ū poeh ê kiáⁿ ;  tng Sò-lô ê sî ,  Iâ-se nî-hè chōe ,  tī lâng ê tiong-kan sǹg sī lāu-lâng , 13 Iâ-se hiah ê kiáⁿ ,  saⁿ-ê khah sī-tōa-ê tè Sò-lô khì chhut-cheng ;  khì chhut-cheng hit saⁿ ê kiáⁿ ,  tōa-ê miâ Í-lī-ap ,  tē-jī A-pí-ná-ta̍t ,  tē-saⁿ-ê Sa-má , 14 Tāi-pi̍t sī tē-it-sòe ê ;  hit saⁿ ê khah sī-tōa-ê kun-tè Sò-lô , 15 Tāi-pi̍t óng-lâi tī Sò-lô ê só͘-chāi ,  tī Pek-lī-hêng chhī i ê lāu-pē ê iûⁿ , 16 Hit ê Hui-lī-sū lâng chá-àm chhut-lâi khiā-teh tián ,  le̍k-kè sì-cha̍p ji̍t , 17 Iâ-se kā i ê kiáⁿ Tāi-pi̍t kóng ,  Lí tio̍h kā lí hiah ê hiaⁿ tòa hang ê gō͘-kak chi̍t i-hoat ,  kap chí cha̍p ê piáⁿ ,  kín-kín khì kun-iâⁿ ,  hō͘ lí hiah ê hiaⁿ ; 18 koh tòa chí cha̍p ê gû-lin-piáⁿ ,  sàng hō͘ in ê chhian-chóng ,  koh mn̄g lí ê hiaⁿ pêng-an bô ,  tòa i ê chèng-kù lâi , 19 Sò-lô kap Tāi-pi̍t saⁿ ê hiaⁿ ,  kap Í-sek-lia̍t chèng-lâng ,  tī Í-la̍h ê soaⁿ-kok ,  kap Hui-lī-sū lâng kau-chiàn , 20 Tāi-pi̍t thàu-chá khí-lâi ,  ēng iûⁿ-kûn pàng kau chi̍t ê kò͘-siú ê lâng ,  chiàu Iâ-se só͘ bēng-lēng i ê ,  tòa chia̍h-mi̍h khì kàu pâi-lia̍t chhia ê só͘-chāi ;  kun-peng tú-á chhut-khì kàu chiàn-tiûⁿ ,  hoah beh kau-chiàn , 21 Í-sek-lia̍t lâng kap Hui-lī-sū lâng lóng pâi-lia̍t tūi-ngó͘ ,  lióng-pêng ê kun-tūi saⁿ-tùi , 22 Tāi-pi̍t ēng mi̍h-kiāⁿ kau-tài kò͘ mi̍h-kiāⁿ ê lâng ê chhiú ,  cháu kàu chiàn-tiûⁿ ,  chhéng-an i ê hiaⁿ , 23 Kap in kóng-ōe ê sî ,  khòaⁿ ah ,  hit ê chiàn-chiòng ,  chiū-sī Ka-te̍k ê Hui-lī-sū lâng ,  miâ Ko-lī-à ,  tùi Hui-lī-sū ê tūi-ngó͘ chhut-lâi ,  chiàu chêng só͘-kóng-ê lâi kóng ;  Tāi-pi̍t thiaⁿ-kìⁿ , 24 Í-sek-lia̍t chèng-lâng khòaⁿ-kìⁿ hit-lâng chiū cháu siám i ,  chīn-chāi kiaⁿ , 25 Í-sek-lia̍t lâng kóng ,  Chit-ê chiūⁿ-lâi ê lâng ,  lí ū khòaⁿ-kìⁿ mah? I chiūⁿ-lâi ,  sī beh biáu-sī Í-sek-lia̍t ;  nā ū lâng ōe thâi-sí i ,  ông beh hō͘ i tōa hó-gia̍h ,  chiong i ê cha-bó͘-kiáⁿ kè i ,  koh hō͘ i lāu-pē chi̍t-ke tī Í-sek-lia̍t tiong bián la̍p-sè tng-chhe , 26 Tāi-pi̍t mn̄g khiā tī i sin-piⁿ hiah ê lâng ,  Ū lâng thâi-sí chit ê Hui-lī-sū lâng ,  sóe-tû Í-sek-lia̍t ê kiàn-siàu ,  beh cháiⁿ-iūⁿ khoán-thāi i ah? chit-ê bô siū kat-lé ê Hui-lī-sū lâng sī chī-chūi ,  káⁿ biáu-sī éng-oa̍h Siōng-tè ê kun-tūi mah?27 Peh-sìⁿ chiàu chêng ê ōe ìn i ,  kóng ,  Nā ū lâng ōe thâi-sí chit-lâng ,  beh án-ni khoán-thāi i , 28 Tāi-pi̍t ê tōa-hiaⁿ Í-lī-ap thiaⁿ-kìⁿ i kap lâng teh kóng-ōe ,  Í-lī-ap siū-khì Tāi-pi̍t ,  kóng ,  Lí siáⁿ-sū lo̍h-lâi chia? hit kúi chiah iûⁿ tī khòng-iá-nih ,  lí pàng kau chī-chūi ah? góa chai lí kiau-ngō͘ kap lí sim-lāi ê pháiⁿ ;  lí lo̍h-lâi put-kò sī beh khòaⁿ kau-chiàn , 29 Tāi-pi̍t kóng ,  Góa ū chòe sím-mi̍h? kiám-sī bô in-toaⁿ mah?30 Tāi-pi̍t chiū lī-khui i ,  khì ǹg pa̍t-lâng ,  chiàu chêng ê ōe teh mn̄g ;  peh-sìⁿ chiàu chêng ê ōe lâi ìn i , 31 Tāi-pi̍t só͘ kóng ê ōe í-keng hō͘ lâng thiaⁿ-kìⁿ ,  in chiū kóng tī Sò-lô ê bīn-chêng ;  Sò-lô chiū chhe lâng kiò i lâi , 32 Tāi-pi̍t kā Sò-lô kóng ,  Lâng m̄-bián ūi-tio̍h hit-lâng lâi sit-táⁿ ,  lí ê lô͘-po̍k beh khì kap hit ê Hui-lī-sū lâng kau-chiàn , 33 Sò-lô tùi Tāi-pi̍t kóng ,  Lí bōe-ōe khì tí-te̍k chit ê Hui-lī-sū lâng ,  kap i kau-chiàn ;  in-ūi lí ê nî-hè iáu-kú chió ,  i tùi siàu-liân chiū ha̍k-si̍p chiàn-sū , 34 Tāi-pi̍t kā Sò-lô kóng ,  Lí ê lô͘-po̍k kā lāu-pē kò͘-iûⁿ ê sî ,  ū sai á-sī hîm lâi ,  tùi iûⁿ-kûn-tiong kā iûⁿ-á khì ; 35 góa chiū jip i ,  phah i ,  kiù iûⁿ-á chhut i ê chhùi ;  i khí-lâi beh kāng góa ,  góa chiū khiú i ê chhùi-ē-táu ,  phah-sí i , 36 Lí ê lô͘-po̍k bat phah-sí sai kap hîm ;  chit-ê bô siū kat-lé ê Hui-lī-sū lâng ,  iā beh chhin-chhiūⁿ in ê chi̍t-chiah ;  in-ūi i biáu-sī éng-oa̍h Siōng-tè ê kun-tūi , 37 Tāi-pi̍t koh kóng ,  Iâ-hô-hoa kiù góa thoat-lī sai ê jiáu kap hîm ê jiáu ,  I iā beh kiù góa thoat-lī chit ê Hui-lī-sū lâng ê chhiú ,  Sò-lô kā Tāi-pi̍t kóng ,  Lí khì ah ,  Iâ-hô-hoa beh kap lí tī-teh , 38 Sò-lô chiū ēng i ê kun-ho̍k hō͘ Tāi-pi̍t chhēng ,  ēng tâng ê thâu-khoe hō͘ i tì ,  koh hō͘ i chhēng chiàn-kah , 39 Tāi-pi̍t ēng to hâ tī kun-ho̍k ,  chhì kiâⁿ-khòaⁿ cheh ;  in-ūi m̄-bat chhēng-tio̍h ,  Tāi-pi̍t kā Sò-lô kóng ,  Chhēng chiah-ê góa kiâⁿ bōe khì ,  in-ūi m̄-bat chhēng-tio̍h , 40 Tāi-pi̍t chiū thǹg-khí-lâi ;  i chhiú kia̍h koáiⁿ-á ,  koh tī soaⁿ-khiⁿ-á kéng gō͘-tè kng-ku̍t ê chio̍h-nn̄g ,  hē tī tē-á ,  chiū-sī kò͘-iûⁿ ê lâng só͘ tòa ê lông ;  chhiú the̍h hìⁿ-chio̍h ê soh-á ;  chiū kiâⁿ-óa hit ê Hui-lī-sū lâng , 41 Hit ê Hui-lī-sū lâng iā ná kiâⁿ-óa Tāi-pi̍t ,  kōaⁿ-pâi-ê kiâⁿ tī i ê thâu-chêng , 42 Hit ê Hui-lī-sū lâng kia̍h khí-lâi khòaⁿ ,  khòaⁿ-kìⁿ Tāi-pi̍t ,  chiū khòaⁿ-khin i ;  in-ūi i chió hè ,  sek-tī chhiah ,  bīn-māu hó-khòaⁿ , 43 Hit ê Hui-lī-sū lâng kā Tāi-pi̍t kóng ,  Góa kiám-sī káu mah ,  lí chiah kia̍h koáiⁿ-á lâi góa chia? Hui-lī-sū lâng chiū kí ka-kī ê siōng-tè ,  chiù-chó͘ Tāi-pi̍t , 44 Hit ê Hui-lī-sū lâng koh kā Tāi-pi̍t kóng ,  Lí lâi góa chia ,  góa beh ēng lí ê bah hō͘ khong-tiong ê pe-chiáu kap chhân-iá ê iá-siù , 45 Tāi-pi̍t tùi hit ê Hui-lī-sū lâng kóng ,  Lí lâi óa-kūn góa ,  sī ēng to ,  ēng chhiuⁿ ,  ēng kek ;  góa lâi óa-kūn lí ,  sī ēng bān-kun Iâ-hô-hoa ê miâ ,  Í-sek-lia̍t kun-tūi ê Siōng-tè ,  chiū-sī lí só͘ biáu-sī-ê , 46 Kin-á-ji̍t Iâ-hô-hoa beh chiong lí kau tī góa ê chhiú ,  góa beh phah-sí lí ,  thâi lí ê thâu-khak ;  kin-á-ji̍t góa beh chiong Hui-lī-sū kun-peng ê sin-si ,  hō͘ khong-tiong ê pe-chiáu ,  tōe-chiūⁿ ê iá-siù ;  hō͘ phó͘-thiⁿ-ē ê lâng lóng chai Í-sek-lia̍t ū Siōng-tè ; 47 koh hō͘ chiah ê kui-kûn ê lâng chai Iâ-hô-hoa kiù lâng ,  m̄-sī ēng to ,  iā m̄-sī ēng chhiuⁿ ;  in-ūi kau-chiàn ê sū chāi-tī Iâ-hô-hoa ,  I beh chiong lín kau tī goán ê chhiú , 48 Hit ê Hui-lī-sū lâng khí-lâi ,  chìn-chêng kūn-óa beh chih Tāi-pi̍t ,  Tāi-pi̍t iā kóaⁿ-kín cháu-khì ,  ǹg kun-tūi beh chih Hui-lī-sū lâng , 49 Tāi-pi̍t chhun-chhiú ji̍p tē-á-lāi ,  the̍h chi̍t tè chio̍h-á chhut-lâi ,  ēng soh hìⁿ-khì ,  siā-tio̍h Hui-lī-sū lâng ê thâu-hia̍h ,  chio̍h-á tîm ji̍p thâu-hia̍h ;  i chiū tó-lo̍h-khì ,  bīn phak tī tōe-nih , 50 Án-ni Tāi-pi̍t ēng hìⁿ-soh kap chio̍h-á khah-iâⁿ Hui-lī-sū lâng ,  phah-sí i ;  chóng-sī Tāi-pi̍t ê chhiú bô to , 51 Tāi-pi̍t kín-kín cháu-khì ,  khiā tī hit ê Hui-lī-sū lâng ê téng-bīn ,  chiong i ê to pu̍ih chhut-siù ;  ēng hit-ki thâi-sí i ,  chám i ê thâu-khak ,  Hui-lī-sū chèng-lâng khòaⁿ-kìⁿ in ê ióng-sū í-keng sí ,  chiū cháu , 52 Í-sek-lia̍t lâng kap Iû-tāi lâng chiū khí-lâi ,  hoah-hiàm ,  tui-jip Hui-lī-sū lâng ,  kàu Ka-í kap Í-kek-lûn ê siâⁿ-mn̂g ;  tio̍h-siong ê Hui-lī-sū lâng tó tī Sa-la̍h-im ê lō͘ ,  ti̍t-kàu Ka-te̍k ,  kap Í-kek-lûn , 53 Í-sek-lia̍t lâng tui-jip Hui-lī-sū lâng tò-tńg-lâi ,  chiū chhiúⁿ in ê iâⁿ-pôaⁿ , 54 Tāi-pi̍t chiong hit ê Hui-lī-sū lâng ê thâu-khak ,  tòa kàu Iâ-lō͘-sat-léng ;  koh ēng i ê kun-khì hē tī ka-kī ê pò͘-pîⁿ , 55 Sò-lô khòaⁿ-kìⁿ Tāi-pi̍t khì phah Hui-lī-sū lâng ê sî ,  chiū mn̄g kun-tiúⁿ Ap-nî-jíⁿ kóng ,  Ap-nî-jíⁿ ah ,  hit ê siàu-liân lâng sī chī-chūi ê kiáⁿ? Ap-nî-jíⁿ kóng ,  Góa kí ông ê oa̍h-miā lâi chiù-chōa ,  góa m̄-chai , 56 Ông kóng ,  Lí khì mn̄g-khòaⁿ hit ê gín-ná sī chī-chūi ê kiáⁿ , 57 Tāi-pi̍t phah-sí Hui-lī-sū lâng tò-lâi ,  Ap-nî-jíⁿ chhōa i lâi Sò-lô ê bīn-chêng ,  i ê chhiú-nih ū Hui-lī-sū lâng ê thâu-khak , 58 Sò-lô mn̄g i kóng ,  Siàu-liân lâng ah ,  lí sī sím-mi̍h lâng ê kiáⁿ? Tāi-pi̍t kóng ,  Góa sī lí ê lô͘-po̍k Pek-lī-hêng lâng Iâ-se ê kiáⁿ , 
