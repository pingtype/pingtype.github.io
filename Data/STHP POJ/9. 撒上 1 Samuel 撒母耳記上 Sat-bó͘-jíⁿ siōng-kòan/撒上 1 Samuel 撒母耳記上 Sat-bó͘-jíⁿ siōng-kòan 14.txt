1 Ū chi̍t-ji̍t Sò-lô ê kiáⁿ Iok-ná-tan kā kia̍h i ê kun-khì ê siàu-liân lâng kóng ,  Lâi ,  lán lâi khì hit-pêng ,  kàu Hui-lī-sū lâng kun-iâⁿ hia ;  chóng-sī i bô kā in lāu-pē kóng , 2 Sò-lô tī Ki-pí-a ê ke̍k-thâu ,  chē tī Bí-ki-lûn ê sia̍h-liû chhiū kha ;  tè-i-ê iok-lio̍k ū la̍k-pah lâng ; 3 koh ū A-hi-tu̍t ê kiáⁿ A-hi-a ,  tòa í-hut-tek ,  sī Í-ka-phok ê hiaⁿ ,  Hui-nî-hap ê kiáⁿ ,  Í-lī ê sun ,  chiū-sī tī Sī-lô chòe Iâ-hô-hoa ê chè-si ê ,  Peh-sìⁿ m̄-chai Iok-ná-tan khì , 4 Iok-ná-tan beh khì Hui-lī-sū ê kun-iâⁿ ,  só͘ beh kè hiah ê ài-kháu ê tiong-kan ,  chit-pêng ū chio̍h ê soaⁿ-chiam ,  hit-pêng iā ū chio̍h ê soaⁿ-chiam ,  chi̍t-ê miâ Pò-siat ,  chi̍t-ê miâ Se-nî ; 5 chi̍t ê chio̍h ê soaⁿ-chiam tī pak-pêng ,  kap Bi̍t-boa̍t saⁿ-tùi ,  chi̍t ê chio̍h ê soaⁿ-chiam tī lâm-pêng ,  kap Ka-pa saⁿ-tùi , 6 Iok-ná-tan kā kia̍h i ê kun-khì ê siàu-liân lâng kóng ,  Lâi ,  lán lâi khì bô-siū kat-lé ê lâng ê kun-iâⁿ hia ,  kiám-chhái Iâ-hô-hoa beh thòe lán chòe tāi-chì ;  in-ūi Iâ-hô-hoa ê kiù lâng ,  bô hān-tiāⁿ lâng ê chōe-chió , 7 Kia̍h i ê kun-khì-ê kā i kóng ,  Chiàu lí ê sim só͘-ài-ê lóng kiâⁿ i ,  thang chìn-chêng khì ;  góa kap lí tâng-sim ,  beh tè lí khì , 8 Iok-ná-tan kóng ,  Lán beh keng-kè kàu hiah ê lâng hia ,  hō͘ in khòaⁿ-kìⁿ lán ; 9 in nā án-ni kā lán kóng ,  Lín khiā-teh ,  thèng-hāu goán kàu lín hia ,  lán chiū tiāⁿ-tiāⁿ khiā-teh ,  bô chiūⁿ-khì in hia , 10 In nā kóng ,  Lín chiūⁿ-lâi goán chia ,  lán chiū chiūⁿ-khì ;  in-ūi Iâ-hô-hoa chiong in kau tī lán ê chhiú ,  chit-ê ōe thang chòe lán ê chèng-kù , 11 Nn̄g-lâng chiū hō͘ Hui-lī-sū hông-siú ê peng khòaⁿ-kìⁿ ;  Hui-lī-sū lâng kóng ,  Hi-pek-lâi lâng tùi só͘ bih ê tōng chhut-lâi , 12 Hông-siú ê peng kā Iok-ná-tan kap kia̍h i ê kun-khì ê lâng kóng ,  Lín chiūⁿ-lâi goán chia ,  goán ū chi̍t hāng tāi-chì beh pò lín ;  Iok-ná-tan chiū kā kia̍h i ê ke-si-ê kóng ,  Lí tè góa chiūⁿ-khì ;  in-ūi Iâ-hô-hoa chiong in kau tī Í-sek-lia̍t lâng ê chhiú , 13 Iok-ná-tan chiū ēng chhiú-khîⁿ kha-lèng chiūⁿ-khì ,  kia̍h i ê kun-khì ê lâng tè i ,  Hui-lī-sū lâng tó tī Iok-ná-tan ê bīn-chêng ,  kia̍h i ê kun-khì ê lâng iā tè i ê āu-bīn lâi thâi in , 14 Iok-ná-tan kap kia̍h i ê kun-khì ê lâng khí-thâu só͘ thâi ê ,  iok-lio̍k jī-cha̍p lâng ,  lóng sī tī pòaⁿ-bó͘ hn̂g ê lôe-kau , 15 Tùi án-ni tī iâⁿ-pôaⁿ ,  tī chhân-iá ,  tī chèng peh-sìⁿ ê tiong-kan ,  lóng ngia̍uh-ngia̍uh-chhoah ;  hông-siú ê peng kap chhiúⁿ-kiap ê peng iā lóng ngia̍uh-ngia̍uh-chhoah ;  tōe iā tín-tāng ,  tì-kàu ngia̍uh-ngia̍uh-chhoah kàu ke̍k , 16 Tī Piān-ngá-bín ê Ki-p2-a ,  Sò-lô siú-bāng ê peng teh khòaⁿ ,  khòaⁿ-kìⁿ Hui-lī-sū ê chèng kun-peng sì-sòaⁿ ,  sì-kòe loān-loān cháu , 17 Sò-lô chiū kā tè i ê peh-sìⁿ kóng ,  Lín tiám-sǹg ,  khòaⁿ chī-chūi tùi lán chia chhut-khì ;  in tiám-sǹg liáu ,  chiū chai Iok-ná-tan kap kia̍h i ê kun-khì ê lâng bô tī-teh , 18 Sò-lô kā A-hi-a kóng ,  Lí tio̍h tòa Siōng-tè ê iok-kūi lâi ;  in-ūi hit-sî Siōng-tè ê iok-kūi tī Í-sek-lia̍t lâng ê só͘-chāi , 19 Sò-lô kap chè-si kóng-ōe ê sî ,  Hui-lī-sū iâⁿ-tiong hán-hōa ê siaⁿ ná-kú ná-tōa ,  Sò-lô chiū kā chè-si kóng ,  Bián-tāng lí ê chhiú , 20 Sò-lô kap tè i ê peh-sìⁿ lóng chū-chi̍p ,  lâi kàu chiàn-tiûⁿ ;  khòaⁿ-kìⁿ Hui-lī-sū lâng ta̍k-ê ēng to saⁿ-chân ,  chin tōa loān , 21 Í-chêng óa Hui-lī-sū lâng ê Hi-pek-lâi lâng ,  tùi sì-hng tè kàu i ê iâⁿ ê ,  taⁿ iā hoán-tńg lâi pang-chān tè Sò-lô kap Iok-ná-tan ê Í-sek-lia̍t lâng , 22 Hiah ê bih tī Í-hoat-liân soaⁿ-tōe ê Í-sek-lia̍t lâng ,  thiaⁿ-kìⁿ Hui-lī-sū lâng tô-cháu ,  in chiū chhut-lâi jip-óa in ê āu-bīn ,  lâi kau-chiàn , 23 Hit-ji̍t Iâ-hô-hoa chín-kiù Í-sek-lia̍t ;  ti̍t-ti̍t chiàn kàu Pek-a-bûn , 24 Hit-ji̍t Í-sek-lia̍t lâng chin khùn-khó͘ ,  in-ūi Sò-lô ǹg peh-sìⁿ chiù-chōa kóng ,  Bô tán kàu ji̍t-àm ,  thèng-hāu góa pò góa ê tùi-te̍k ê oan-siû ê tāi-seng ,  chia̍h-mi̍h ê lâng tio̍h siū chiù-chó͘ ;  só͘-í peh-sìⁿ bô chia̍h sím-mi̍h , 25 Chèng peh-sìⁿ ji̍p chhiū-nâ ,  khòaⁿ-kìⁿ ū bi̍t tī tōe-chiūⁿ , 26 Peh-sìⁿ ji̍p chhiū-nâ ,  khòaⁿ-kìⁿ ū bi̍t teh-tih ;  chóng-sī bô lâng káⁿ ēng chhiú the̍h ji̍p chhùi ,  in-ūi peh-sìⁿ kiaⁿ hiah ê chiù-chōa ê ōe , 27 Iok-ná-tan bô thiaⁿ-kìⁿ in lāu-pē ǹg peh-sìⁿ chiù-chōa ,  só͘-í chhun i chhiú-nih ê koáiⁿ-á-bé tuh tī bi̍t-pô͘ ;  i ê chhiú oat kàu chhùi-nih ;  ba̍k-chiu chiū kim , 28 Peh-sìⁿ-tiong ū chi̍t-lâng kā i kóng ,  Lí ê lāu-pē ǹg peh-sìⁿ giâm-giâm chiù-chōa ,  kóng ,  Kin-á-ji̍t chia̍h sím-mi̍h ê ,  tio̍h siū chiù-chó͘ ,  Peh-sìⁿ chiū chin ià-siān , 29 Iok-ná-tan kóng ,  Góa ê pē hāi-tio̍h chit ê tōe-hng ;  lín khòaⁿ ,  góa chhì chí chi̍t-tiám-á bi̍t ,  ba̍k-chiu chiū kim , 30 Hô-hòng peh-sìⁿ kin-á-ji̍t nā chhut-chāi ì-sù chia̍h in só͘ chhiúⁿ tùi-te̍k ê mi̍h ,  phah-sí Hui-lī-sū lâng kiám bô koh khah-chōe mah?31 Hit-ji̍t in phah Hui-lī-sū lâng ,  tùi Bi̍t-boa̍t kàu A-ngá-lûn ;  peh-sìⁿ chin ià-siān , 32 Peh-sìⁿ chiū kóaⁿ-kín cháu-khì the̍h só͘ chhiúⁿ ê iûⁿ ,  gû ,  gû-á-kiáⁿ ,  thâi tī tōe-nih ;  bah iáu ū huih ,  chiū chia̍h i , 33 Ū lâng kā Sò-lô kóng ,  Peh-sìⁿ tek-chōe Iâ-hô-hoa lah ,  in-ūi in chia̍h iáu ū huih ê bah ,  I kóng ,  Lín chha-biū lah ;  taⁿ tio̍h kō tōa tè chio̍h lâi góa chia , 34 Sò-lô koh kóng ,  Lín tio̍h sì-kòe kiâⁿ tī peh-sìⁿ ê tiong-kan ,  kā in kóng ,  Ta̍k-lâng khan in ê gû ,  ta̍k lâng khan in ê iûⁿ ,  lâi góa chia ;  tī-chia thâi lâi chia̍h ;  m̄-thang chia̍h iáu ū huih ê bah ,  lâi tek-chōe Iâ-hô-hoa ,  Hit-mî peh-sìⁿ ta̍k-lâng khan in ê gû khì hia thâi , 35 Sò-lô kā Iâ-hô-hoa khí chi̍t chō tôaⁿ ;  che sī i thâu-chi̍t-pái kā Iâ-hô-hoa khí ê tôaⁿ , 36 Sò-lô kóng ,  Lán taⁿ tio̍h thàu-mî lo̍h-khì jip Hui-lī-sū lâng ,  chhiúⁿ in ,  kàu thiⁿ-kng ,  bô lâu in chi̍t-lâng ,  Peh-sìⁿ kóng ,  Lí só͘ khòaⁿ-chòe hó-ê ,  chiū kiâⁿ i ,  Chè-si kóng ,  Lán tio̍h lâi chia ,  chhin-kūn Siōng-tè , 37 Sò-lô mn̄g Siōng-tè kóng ,  Góa tio̍h lo̍h-khì jip Hui-lī-sū lâng á m̄-bián? Lí beh chiong in kau hō͘ Í-sek-lia̍t ê chhiú mah? Hit-ji̍t Siōng-tè bô ìn i , 38 Sò-lô kóng ,  Lín peh-sìⁿ-tiong ê sī-tōa lóng tio̍h chiūⁿ-lâi chia ,  cha-bêng kin-á-ji̍t chit ê chōe sī chāi-tī sím-mi̍h?39 Góa kí kiù Í-sek-lia̍t éng-oa̍h ê Iâ-hô-hoa lâi kóng ,  Sui-jiân góa ê kiáⁿ Iok-ná-tan ,  i iā tio̍h sí ,  Chóng-sī peh-sìⁿ-tiong bô chi̍t-lâng ìn i , 40 I chiū kā Í-sek-lia̍t ê chèng-lâng kóng ,  Lín khiā chit-pêng ,  góa kap góa ê kiáⁿ Iok-ná-tan khiā hit-pêng ,  Peh-sìⁿ tùi Sò-lô kóng ,  Lí khòaⁿ-chòe hó-ê chiū kiâⁿ i , 41 Sò-lô kā Iâ-hô-hoa Í-sek-lia̍t ê Siōng-tè kóng ,  Kiû Lí chí-sī si̍t-chêng ;  tùi án-ni liam-tio̍h Iok-ná-tan kap Sò-lô ,  peh-sìⁿ lóng bô tāi-chì , 42 Sò-lô kóng ,  Tio̍h tī góa kap góa ê kiáⁿ Iok-ná-tan ê tiong-kan lâi liam-khau ;  chiū liam-tio̍h Iok-ná-tan , 43 Sò-lô kā Iok-ná-tan kóng ,  Lí kā góa kóng lí chòe sím-mi̍h sū ,  Iok-ná-tan kóng ,  Góa si̍t-chāi ēng chhiú-nih ê koáiⁿ-á-bé ùn chi̍t-tiám-á bi̍t lâi chhì-bāi-teh ;  án-ni góa tio̍h sí ah , 44 Sò-lô kóng ,  Iok-ná-tan ah ,  lí tek-khak tio̍h sí ;  goān Siōng-tè án-ni kiâⁿ ,  iā pí án-ni iáu khah-tāng , 45 Peh-sìⁿ kā Sò-lô kóng ,  Iok-ná-tan í-keng kiâⁿ chit ê tōa ê chín-kiù tī Í-sek-lia̍t ê ,  i tio̍h sí mah? koat-toàn m̄-thang ;  goán chí éng-oa̍h ê Iâ-hô-hoa lâi kóng ,  i chi̍t ki thâu-mn̂g iā tek-khak bô ka-la̍uh tī tōe-nih ,  in-ūi i kin-á-ji̍t kap Siōng-tè saⁿ-kap chòe tāi-chì ,  Tùi án-ni peh-sìⁿ kiù Iok-ná-tan bián sí , 46 Sò-lô chiū chiūⁿ-khì ,  bô tui-jip Hui-lī-sū lâng ,  Hui-lī-sū lâng iā khì i pún só͘-chāi , 47 Sò-lô chiáng kok ê koân-pèng ,  tī-lí Í-sek-lia̍t ,  khì kap sì-ûi lóng-chóng ê tùi-te̍k kau-chiàn ,  chiū-sī kong-kek Mô͘-ap lâng ,  A-bûn lâng ,  Í-tong ,  kap Só-pa chiah ê ông ,  kap Hui-lī-sū lâng ;  I bô-lūn só͘ khì ,  lóng khah-iâⁿ , 48 Sò-lô hùn-ióng kong-kek A-má-le̍k lâng ,  kiù Í-sek-lia̍t thoat-lī chhiúⁿ in ê lâng ê chhiú , 49 Sò-lô ê kiáⁿ sī Iok-ná-tan ,  E̍k-si-úi ,  Be̍k-ki-su-a ;  i nn̄g ê cha-bó͘-kiáⁿ ê miâ ,  tōa-ê miâ kiò Bí-la̍h ,  sòe-ê miâ kiò Bí-kah , 50 Sò-lô ê bó͘ ,  miâ kiò A-hi-loán ,  sī A-hi-má-su ê cha-bó͘-kiáⁿ ;  i ê kun-tiúⁿ ,  miâ kiò Ap-nî-jíⁿ ,  sī Nî-jíⁿ ê kiáⁿ ,  Nî-jíⁿ sī Sò-lô ê chek , 51 Sò-lô ê lāu-pē Ki-sū ;  Ap-nî-jíⁿ ê lāu-pē Nî-jíⁿ ,  chiū-sī A-piat ê kiáⁿ , 52 Sò-lô it-seng siông-siông kap Hui-lī-sū lâng tōa kau-chiàn ;  Sò-lô kìⁿ-nā khòaⁿ-kìⁿ ū lêng-le̍k ê lâng ,  á-sī ióng-sū ,  chiū chio-chi̍p lâi óa i , 
