1 Sat-bó͘-jíⁿ í-keng lāu ,  chiū siat-li̍p i ê kiáⁿ chòe Í-sek-lia̍t ê sū-su , 2 I ê tōa-kiáⁿ miâ-kiò Iok-jíⁿ ,  tē-jī-kiáⁿ miâ-kiò A-pí-a ;  in tī Pia̍t-sī-pa chòe sū-su , 3 Chóng-sī i ê kiáⁿ bô kiâⁿ i ê lō͘ ,  phian-su tham-châi ,  siū pò͘-lō͘ ,  bô chiàu-ti̍t phòaⁿ-toàn , 4 Í-sek-lia̍t ê tiúⁿ-ló lóng chū-chi̍p ,  kàu La̍h-má kìⁿ Sat-bó͘-jíⁿ ; 5 kā i kóng ,  Khòaⁿ ah ,  lí í-keng lāu ,  lí ê kiáⁿ bô kiâⁿ lí ê lō͘ ;  taⁿ kiû lí kā goán siat-li̍p chi̍t ê ông phòaⁿ-toàn goán ,  chhin-chhiūⁿ lia̍t-kok chi̍t-iūⁿ , 6 In kóng ,  Kiû lí kā goán siat-li̍p chi̍t ê ông phòaⁿ-toàn goán ,  hit ê sū Sat-bó͘-jíⁿ bô hoaⁿ-hí ,  Sat-bó͘-jíⁿ chiū kî-tó Iâ-hô-hoa , 7 Iâ-hô-hoa tùi Sat-bó͘-jíⁿ kóng ,  Peh-sìⁿ tùi lí só͘ kóng it-chhè ê ōe ,  lí tio̍h thàn ;  in-ūi in m̄-sī khì-sak lí ,  sī khì-sak Góa ,  bô hō͘ Góa chòe in ê ông , 8 Tùi Góa chhōa in chhut Ai-ki̍p kàu kin-á-ji̍t ,  in it-chhè ê só͘-kiâⁿ lī-khui Góa ,  khì ho̍k-sāi pa̍t ê siōng-tè ,  taⁿ iā chiàu án-ni khoán-thāi lí ; 9 só͘-í lí tio̍h thàn in ê ōe ;  chóng-sī tio̍h giâm-giâm kéng-kài in ,  hō͘ in chai chiong-lâi koán-lí in ê ông ê chè-tō͘ sī cháiⁿ-iūⁿ , 10 Sat-bó͘-jíⁿ ēng Iâ-hô-hoa ê ōe lóng kā peh-sìⁿ kóng ,  chiū-sī hiah ê tùi i thó chi̍t ê ông ê ,  kóng , 11 Chiong-lâi koán-lí lín ê ông ê chè-tō͘ chiū-sī án-ni ,  i beh chhú lín ê kiáⁿ ,  ūi ka-kī siat-li̍p i kā i koán-chhia ,  chòe i ê bé-peng ,  cháu tī chhia ê thâu-chêng ; 12 koh beh ūi ka-kī siat-li̍p in chòe chhian-chóng ,  ngó͘-si̍p-hu-tióng ;  iā beh siat-li̍p lâng kā i choh-hn̂g ,  siu gō͘-kak ,  chè-chō kun-khì ,  kap chhia-nih ê khì-kū ; 13 beh chhú lín ê cha-bó͘-kiáⁿ kā i chè-chō phang-iû ,  chòe chú-chia̍h-ê ,  chòe pek-piáⁿ-ê ; 14 lín ê chhân-hn̂g ,  phû-tô-hn̂g ,  kaⁿ-ná-hn̂g ,  hit ê siōng-hó-ê ,  i beh chhú i lâi hō͘ i ê lô͘-po̍k ; 15 lín só͘ chèng-choh-ê ,  kap lín ê phû-tô-hn̂g ,  i beh chhú cha̍p-hūn-chi̍t ,  hō͘ i ê thài-kàm kap lô͘-po̍k , 16 Koh beh chhú lín ê lô͘-po̍k ,  lú-pī ,  ióng-kiāⁿ ê siàu-liân lâng ,  kap lín ê lû ,  lâi chòe i ê chhe-ēng ; 17 lín ê iûⁿ-kûn ,  i beh chhú cha̍p-hūn ê chi̍t-hūn ;  lín iā beh chòe i ê lô͘-po̍k ; 18 hit-sî lín beh in-ūi só͘ kéng ê ông lâi âu-kiò ;  chóng-sī Iâ-hô-hoa tī hit-sî m̄-thiaⁿ lín , 19 Chóng-sī peh-sìⁿ m̄-khéng thiaⁿ Sat-bó͘-jíⁿ ê ōe ,  kóng ,  M̄-ah ,  goán tek-khak beh chi̍t ê ông tī-lí goán ; 20 hō͘ goán chhin-chhiūⁿ lia̍t-kok chi̍t-iūⁿ ,  goán ê ông phòaⁿ-toàn goán ,  chòe-thâu chhōa goán ,  thòe goán kau-chiàn , 21 Sat-bó͘-jíⁿ í-keng thiaⁿ-kìⁿ peh-sìⁿ lóng-chóng ê ōe ,  chiū kóng hiah ê ōe hō͘ Iâ-hô-hoa thiaⁿ , 22 Iâ-hô-hoa tùi Sat-bó͘-jíⁿ kóng ,  Lí tio̍h thiaⁿ in ê ōe ,  kā in siat-li̍p chi̍t ê ông ,  Sat-bó͘-jíⁿ kā Í-sek-lia̍t lâng kóng ,  Lín ta̍k-ê tò-khì ka-kī ê siâⁿ , 
