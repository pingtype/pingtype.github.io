1 Sò-lô tui-jip Hui-lī-sū lâng tò-lâi ê sî ,  ū lâng kā i kóng ,  Khòaⁿ ah ,  Tāi-pi̍t tiàm tī Ún-ki-tí ê khòng-iá , 2 Sò-lô chiū tùi Í-sek-lia̍t tiong chhōa kéng-soán ê peng saⁿ-chheng ,  khì chhē Tāi-pi̍t ,  kap tè i ê lâng ,  khì iá-soaⁿ-iûⁿ ê chio̍h-pôaⁿ ; 3 kàu lō͘-piⁿ ê iûⁿ-tiâu ,  tī-hia ū tōng ,  Sò-lô ji̍p-khì beh tāi-piān ,  Tāi-pi̍t kap tè i ê lâng bih tī tōng-lāi khah chhim ê só͘-chāi , 4 Kun-tè Tāi-pi̍t ê lâng kā i kóng ,  Iâ-hô-hoa bat kā lí kóng ,  Góa beh chiong lí ê tùi-te̍k kau tī lí ê chhiú ,  chiàu lí só͘ khòaⁿ-chòe hó-ê khoán-thāi i ;  khòaⁿ ah ,  hit ê ji̍t kàu lah ,  Tāi-pi̍t chiū khí-lâi ,  àm-chīⁿ koah Sò-lô gōa-ho̍k ê saⁿ-á-ku , 5 Āu-lâi Tāi-pi̍t sim-lāi ka-kī chek-pī ;  in-ūi koah Sò-lô ê saⁿ-á-ku , 6 Tùi tè i ê lâng kóng ,  Goān Iâ-hô-hoa kìm-chí góa ,  tùi góa ê chú Iâ-hô-hoa só͘ boah-iû-ê kiâⁿ chit ê sū ,  khí-chhiú lâi kong-kek i ,  in-ūi i sī Iâ-hô-hoa só͘ boah-iû-ê , 7 Tāi-pi̍t ēng chiah ê ōe chó͘-chí tè i ê lâng  ,  m̄-chún in khí-lâi kong-kek Sò-lô ,  Sò-lô khí-lâi ,  tùi tōng-lāi chhut-khì kiâⁿ i ê lō͘ , 8 Āu-lâi Tāi-pi̍t iā khí-lâi ,  tùi tōng-lāi chhut-khì ,  tī Sò-lô ê āu-bīn kiò kóng ,  Góa ê chú ,  góa ê ông ,  Sò-lô oa̍t-thâu khòaⁿ ;  Tāi-pi̍t chiū khut-sin phak tī tōe-nih pài , 9 Tāi-pi̍t tùi Sò-lô kóng ,  Lí siáⁿ-sū thiaⁿ lâng ê ōe ,  kóng ,  Tāi-pi̍t siūⁿ beh hāi lí ah?10 Kin-á-ji̍t lí chhin-ba̍k khòaⁿ-kìⁿ ,  kin-á-ji̍t lí tī tōng-lāi ,  Iâ-hô-hoa chiong lí kau tī góa ê chhiú ;  ū lâng kah góa thâi lí ;  chóng-sī góa thiàⁿ-sioh lí ;  góa kóng ,  Góa bô beh chhun-chhiú hāi góa ê chú ;  in-ūi i sī Iâ-hô-hoa só͘ boah-iû-ê , 11 Góa ê pē ah ,  lí khòaⁿ cheh ,  khòaⁿ lí gōa-ho̍k ê saⁿ-á-ku tī góa ê chhiú ;  góa koah lí ê gōa-ho̍k saⁿ-á-ku ,  bô thâi lí ;  tùi án-ni lí thang khòaⁿ-chhut chiū chai góa ê chhiú bô chòe sím-mi̍h pháiⁿ ,  bô pōe-ge̍k lí ;  góa m̄-bat tek-chōe lí ,  chóng-sī lí chhin-chhiūⁿ phah-la̍h siàu-siūⁿ góa ê sìⁿ-miā , 12 Goān Iâ-hô-hoa tī lí góa ê tiong-kan phòaⁿ-toàn ,  Iâ-hô-hoa beh tī lí ê sin-chiūⁿ kā góa sin-oan ;  chóng-sī góa ê chhiú bô beh hāi lí , 13 Chhin-chhiūⁿ kó͘-chá lâng ū chi̍t-kù sio̍k-gú kóng ,  Pháiⁿ-sū tùi pháiⁿ-lâng chhut ;  chóng-sī góa ê chhiú m̄ kāng lí , 14 Í-sek-lia̍t ông chhut-lâi beh chhē chī-chūi ah? lí tui-jip chī-chūi ah? put-kò chhē chi̍t chiah sí-káu ,  chi̍t lia̍p kā-cháu , 15 Só͘-í goān Iâ-hô-hoa chòe sím-phòaⁿ-si ,  phòaⁿ-toàn tī lí góa ê tiong-kan ;  koh kàm-chhat lâi piān-hō͘ góa ê àn-kiāⁿ ,  kiù góa chhut lí ê chhiú , 16 Tāi-pi̍t tùi Sò-lô kóng chiah ê ōe soah ,  Sò-lô kóng ,  Góa ê kiáⁿ Tāi-pi̍t ,  che sī lí ê siaⁿ mah? Sò-lô chiū chhut-siaⁿ thî-khàu ; 17 kā Tāi-pi̍t kóng ,  Lí pí góa khah kong-gī ,  in-ūi lí ēng hó pò góa ,  chóng-sī góa ēng pháiⁿ pò lí ; 18 lí kin-á-ji̍t sī piáu-bêng ēng hó khoán-thāi góa ,  in-ūi Iâ-hô-hoa chiong góa kau tī lí ê chhiú ,  chóng-sī lí bô thâi-sí góa , 19 Lâng nā tú-tio̍h i ê tùi-te̍k ,  kiám ū pàng i pêng-an khì mah? Goān Iâ-hô-hoa in-ūi lí kin-á-ji̍t tùi góa só͘ kiâⁿ-ê ,  ēng hó pò lí ; 20 khòaⁿ ah ,  taⁿ góa chai lí tek-khak beh chòe-ông ,  Í-sek-lia̍t kok beh kian-kò͘ tī lí ê chhiú , 21 Taⁿ lí tio̍h kí Iâ-hô-hoa tùi góa chiù-chōa ,  góa kè-sin liáu ,  bô chián-tû góa ê hō͘-è ,  tī góa ê pē ê ke bô bia̍t-bô góa ê miâ , 22 Tāi-pi̍t chiū ǹg Sò-lô chiù-chōa ,  Sò-lô chiū tò-khì i ê chhù ,  Tāi-pi̍t kap tè i ê lâng chiūⁿ-khì ōe-só͘ , 
