1 Sat-bó͘-jíⁿ kā Í-sek-lia̍t chèng-lâng kóng ,  Kìⁿ-nā lín tùi góa só͘ kóng ê ōe ,  góa lóng ū thiaⁿ-kìⁿ ,  siat-li̍p chi̍t ê ông koán lín , 2 Khòaⁿ ah ,  taⁿ ū chi̍t ê ông kiâⁿ tī lín ê bīn-chêng ;  góa í-keng lāu ,  thâu-mn̂g pe̍h ;  góa ê kiáⁿ lóng tī lín chia ;  góa tùi siàu-liân kàu-taⁿ ,  lóng kiâⁿ tī lín ê bīn-chêng , 3 Góa tī-chia ,  lín tio̍h tī Iâ-hô-hoa ê bīn-chêng kap I só͘ boah-iû-ê ê bīn-chêng ,  kā góa chòe kan-chèng ;  góa ū khan chī-chūi ê gû? khan chī-chūi ê lû? khi-hū chī-chūi? ap-chè chī-chūi? tùi chī-chūi ê chhiú siū pò͘-lō͘ ,  tì-kàu jia góa ê ba̍k-chiu? nā ū ,  góa beh hêng lín , 4 In kóng ,  Lí m̄-bat khi-hū goán ,  m̄-bat ap-chè goán ,  iā m̄-bat tùi lâng ê chhiú the̍h sím-mi̍h mi̍h , 5 I kā in kóng ,  Lín tī góa ê chhiú bô chhē-tio̍h sím-mi̍h mi̍h ,  kin-á-ji̍t Iâ-hô-hoa tùi lín chòe kan-chèng ,  I só͘ boah-iû-ê ,  iā chòe kan-chèng ;  in kóng ,  I chòe kan-chèng , 6 Sat-bó͘-jíⁿ kā peh-sìⁿ kóng ,  Chêng siat-li̍p Mô͘-se A-lûn-ê ,  chhōa lín ê lia̍t-chó͘ chhut Ai-ki̍p-ê ,  sī Iâ-hô-hoa , 7 Taⁿ lín tio̍h khiā-teh ,  góa beh tī Iâ-hô-hoa ê bīn-chêng kap lín piān-lūn Iâ-hô-hoa tùi lín kap lín ê lia̍t-chó͘ só͘ kiâⁿ it-chhè kong-gī ê sū , 8 Chêng Ngá-kok kàu Ai-ki̍p ,  iā lín ê lia̍t-chó͘ kiû-kiò Iâ-hô-hoa ,  hit-sî Iâ-hô-hoa chiū chhe Mô͘-se A-lûn chhōa lín ê lia̍t-chó͘ chhut Ai-ki̍p ,  hō͘ in khiā-khí tī chit ê só͘-chāi , 9 Chóng-sī in bōe-kì-tit Iâ-hô-hoa in ê Siōng-tè ,  I chiū bōe in hō͘ Hā-só ê kun-tiúⁿ Se-se-la̍h ê chhiú ,  kap Hui-lī-sū lâng ê chhiú ,  kap Mô͘-ap ông ê chhiú ,  tì-kàu hiah ê lâng lâi kong-kek in , 10 In kiû-kiò Iâ-hô-hoa kóng ,  Goán ū-chōe lah ,  in-ūi goán ū lī-khui Iâ-hô-hoa ,  khì ho̍k-sāi Pa-le̍k kap A-su-tha-lio̍k ;  taⁿ kiû Lí kiù goán thoat-lī goán ê tùi-te̍k ê chhiú ,  goán beh ho̍k-sāi Lí , 11 Iâ-hô-hoa chiū chhe Iâ-lō͘-pa-le̍k ,  Pí-tàn ,  Iâ-hut-tha ,  Sat-bó͘-jíⁿ ,  kiù lín thoat-lī sì-ûi ê tùi-te̍k ê chhiú ,  lín chiah pêng-an khiā-khí , 12 Lín khòaⁿ-kìⁿ A-bûn lâng ê ông Ná-hat lâi kong-kek lín ,  chiū tùi góa kóng ,  M̄-ah ,  goán tiāⁿ-tio̍h beh chi̍t ê ông koán-lí goán ;  kî-si̍t Iâ-hô-hoa lín ê Siōng-tè sī lín ê ông , 13 Taⁿ khòaⁿ lín só͘ kéng só͘ kiû ê ông tī-chia ;  khòaⁿ ah ,  Iâ-hô-hoa í-keng siat-li̍p ông koán lín , 14 Lín nā kèng-ùi Iâ-hô-hoa ,  ho̍k-sāi I ,  thiaⁿ I ê ōe ,  bô ûi-pōe Iâ-hô-hoa ê bēng-lēng ,  lín kap koán-hat lín ê ông iā sūn-thàn Iâ-hô-hoa lín ê Siōng-tè chiū hó , 15 Siat-sú lín m̄ thiaⁿ-thàn Iâ-hô-hoa ê ōe ,  ûi-pōe Iâ-hô-hoa ê bēng-lēng ,  Iâ-hô-hoa ê chhiú beh kong-kek lín ,  chhin-chhiūⁿ chêng kong-kek lín ê chó͘-kong chi̍t-iūⁿ , 16 Taⁿ lín tio̍h khiā-teh ,  lâi khòaⁿ Iâ-hô-hoa tī Lín ê ba̍k-chiu-chêng só͘ beh kiâⁿ ê tōa-sū , 17 Kin-á-ji̍t kiám m̄-sī koah sió-be̍h ê sî mah? Góa kiû Iâ-hô-hoa ,  I beh khí-lûi lo̍h-hō͘ ;  hō͘ lín iā chai iā khòaⁿ-chhut ,  lín ūi ka-kī kiû siat-li̍p ông ê sū ,  sī tī Iâ-hô-hoa ê bīn-chêng só͘ hoān ê chōe chin-tōa , 18 Tùi án-ni Sat-bó͘-jíⁿ kiû-kiò Iâ-hô-hoa ;  Iâ-hô-hoa chiū tī chit-ji̍t khí-lûi lo̍h-hō͘ ;  chèng peh-sìⁿ chiū chin kiaⁿ Iâ-hô-hoa kap Sat-bó͘-jíⁿ , 19 Chèng peh-sìⁿ kā Sat-bó͘-jíⁿ kóng ,  Kiû lí thòe lí chiah ê lô͘-po̍k kiû Iâ-hô-hoa lí ê Siōng-tè ,  bián-tit goán sí-bô ;  in-ūi goán ūi ka-kī kiû chi̍t ê ông ,  chin-chiàⁿ sī ke-thiⁿ chōe tī chōe ê téng-bīn , 20 Sat-bó͘-jíⁿ kā peh-sìⁿ kóng ,  Bo̍h-tit kiaⁿ ,  lín sui-jiân kiâⁿ chit ê pháiⁿ ,  chóng-sī m̄-thang phian-lī bô-tè Iâ-hô-hoa ;  to̍k-to̍k tio̍h chīn-sim ho̍k-sāi Iâ-hô-hoa ; 21 m̄-thang phian-lī ,  in-ūi phian-lī chiū-sī thàn hu-ké ê mi̍h ,  bô lī-ek ,  iā bô chín-kiù-ê ,  in-ūi in sī hu-ké , 22 Iâ-hô-hoa ūi-tio̍h ka-kī ê tōa-miâ tek-khak bô khì-sak I ê peh-sìⁿ ;  in-ūi Iâ-hô-hoa hoaⁿ-hí ēng lín chòe I ê peh-sìⁿ , 23 Lūn-kàu góa thòe lín kî-tó ,  koat-toàn bô thêng-soah ,  tì-kàu tek-chōe Iâ-hô-hoa ;  góa beh ēng hó koh chèng-ti̍t ê lō͘ chí-sī lín , 24 To̍k-to̍k lín tio̍h kèng-ùi Iâ-hô-hoa ,  sêng-sim si̍t-ì ho̍k-sāi I ;  in-ūi lín tio̍h siàu-liām I ūi lín só͘ kiâⁿ ê sū cháiⁿ-iūⁿ ê tōa , 25 Lín nā iû-goân chòe-pháiⁿ ,  lín kap lín ê ông beh chòe chi̍t-ē bia̍t-bô , 
