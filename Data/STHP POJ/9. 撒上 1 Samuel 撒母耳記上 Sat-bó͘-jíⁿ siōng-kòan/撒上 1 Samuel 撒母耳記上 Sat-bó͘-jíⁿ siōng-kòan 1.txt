1 Í-hoat-liân soaⁿ-tōe ê La̍h-má-so-hui ,  ū chi̍t ê Í-hoat-liân lâng miâ-kiò Í-lī-ka-ná ,  sī So͘-hut ê goân-sun ,  Thok-hō͘ ê cheng-sun ,  Í-lī-hō͘ ê sun ,  Iâ-lô-hán ê kiáⁿ , 2 I ū nn̄g ê bó͘ ,  chi̍t-ê miâ Hap-ná ,  chi̍t-ê miâ Pí-nî-ná ;  Pí-nî-ná ū kiáⁿ-jî ,  Hap-ná bô kiáⁿ-jî , 3 Chit-lâng ta̍k-nî tùi i ê pún-siâⁿ chiūⁿ-khì kàu Sī-lô ,  beh kèng-pài ,  iā beh chè-sū bān-kun ê Iâ-hô-hoa ;  Í-lī nn̄g ê kiáⁿ Hô-hut-nî Hui-nî-hap tī-hia chòe Iâ-hô-hoa ê chè-si , 4 Í-lī-ka-ná hiàn-chè ê ji̍t ,  pun chè-bah hō͘ i ê bó͘ Pí-nî-ná ,  kap i ê kiáⁿ cha-bó͘-kiáⁿ ; 5 chóng-sī pun hō͘ Hap-ná ê sī siang-hūn ,  in-ūi i thiàⁿ Hap-ná ;  nā-sī Iâ-hô-hoa koaiⁿ-ba̍t i ê thai , 6 Kap i chòe tùi-thâu ê Pí-nî-ná tōa-tōa kek i ,  beh hō͘ i iu-būn ;  in-ūi Iâ-hô-hoa koaiⁿ-ba̍t i ê thai , 7 I chiūⁿ kàu Iâ-hô-hoa ê chhù ê sî ,  Í-lī-ka-ná nî-nî án-ni kiâⁿ ,  Pí-nî-ná iû-goân kek i ;  i chiū thî-khàu ,  sòa m̄-chia̍h , 8 I ê tiōng-hu Í-lī-ka-ná kā i kóng ,  Hap-ná ah ,  lí siáⁿ-sū thî-khàu? siáⁿ-sū m̄-chia̍h? siáⁿ-sū sim iu-būn ah? góa tùi-tī lí kiám bô pí cha̍p ê kiáⁿ khah-hó mah?9 In tī Sī-lô lim-chia̍h liáu-āu ,  Hap-ná chiū khí-lâi ,  Chè-si Í-lī tī Iâ-hô-hoa tiān ê mn̂g-khiā-piⁿ chē tī i ê ūi , 10 Hap-ná ê sim-lāi iu-khó͘ ,  kî-tó Iâ-hô-hoa lâi tōa thî-khàu ; 11 hē-goān kóng ,  Bān-kun ê Iâ-hô-hoa ah ,  Lí nā kó-jiân sûi-lo̍h khòaⁿ-kò͘ Lí ê lú-pī ê kan-lân ,  koh siàu-liām góa ,  bô bōe-kì-tit Lí ê lú-pī ,  siúⁿ-sù Lí ê lú-pī siⁿ ta-po͘-kiáⁿ ,  góa beh hō͘ i kui tī Iâ-hô-hoa kàu chi̍t-sì-lâng ,  thì-thâu-to bô kàu i ê thâu-khak , 12 Hap-ná tī Iâ-hô-hoa ê bīn-chêng ti̍t-ti̍t kî-tó ê sî ,  Í-lī chù-ba̍k khòaⁿ i ê chhùi , 13 Taⁿ Hap-ná sim-lāi chēng-chēng kiû ,  chí-ū chhùi-tûn tín-tāng ,  bô thiaⁿ-kìⁿ siaⁿ ;  só͘-í Í-lī lia̍h-chòe i sī chiú-chùi , 14 Í-lī kā i kóng ,  Lí beh chùi kàu tī-sî ah? Lí m̄-thang koh lim chiú , 15 Hap-ná ìn kóng ,  Góa ê chú ah ,  m̄-sī án-ni ;  góa sī sim-lāi iu-khó͘ ê hū-jîn-lâng ,  po̍h-chiú kāu-chiú góa lóng bô lim ;  to̍k-to̍k tī Iâ-hô-hoa ê bīn-chêng thò͘-chhut sim-chêng ; 16 bo̍h-tit lia̍h lí ê lú-pī chòe pháiⁿ tek-hēng ê hū-lú ,  in-ūi góa kàu-taⁿ tùi góa ê tōa iu-būn siū kek-khì lâi kóng , 17 Í-lī ìn i kóng ,  Lí thang pêng-an tò-khì ;  goān Í-sek-lia̍t ê Siōng-tè ún-chún lí só͘ tùi I kiû ê , 18 Hap-ná kóng ,  Goān lí ê lú-pī tit-tio̍h un tī lí ê bīn-chêng ,  Hū-jîn-lâng chiū tò-khì ,  lâi lim-chia̍h ,  chiū bô koh-chài tài-iu-iông , 19 Keh-ji̍t in chá-chá khí-lâi ,  tī Iâ-hô-hoa ê bīn-chêng kèng-pài ,  chiū tò-khì La̍h-má ,  kàu i ê ke ,  Í-lī-ka-ná kap bó͘ Hap-ná tâng-pâng ;  Iâ-hô-hoa siàu-liām Hap-ná , 20 Hap-ná chiū hoâi-īn ;  kàu-sî chiū siⁿ chi̍t ê kiáⁿ ,  kā i hō-miâ kiò Sat-bó͘-jíⁿ ,  kóng ,  Che sī góa tùi Iâ-hô-hoa kiû-ê , 21 Hit-lâng Í-lī-ka-ná kap i ê thong-ke lóng chiūⁿ-khì ,  beh ēng ta̍k-nî ê chè-sū kap i só͘ hē ê goān hiàn-hō͘ Iâ-hô-hoa , 22 Chóng-sī Hap-ná bô chiūⁿ-khì ;  kā i ê tiōng-hu kóng ,  Thèng-hāu gín-ná tn̄g-lin ,  góa chiū tòa i chiūⁿ-khì ,  hō͘ i tiâu-kìⁿ Iâ-hô-hoa ,  éng-oán tiàm tī-hia , 23 I ê tiōng-hu Í-lī-ka-ná kā i kóng ,  Chiàu lí só͘ khòaⁿ-chòe hó-ê lâi kiâⁿ ,  thang thèng-hāu gín-ná tn̄g-lin ;  chóng-sī goān Iâ-hô-hoa èng-giām I ê ōe ,  Tùi án-ni hū-jîn-lâng tī ke-lāi io kiáⁿ ,  kàu tn̄g-lin , 24 Í-keng kā i tn̄g-lin ,  chiū chhōa i saⁿ-kap chiūⁿ Sī-lô ,  kàu Iâ-hô-hoa ê chhù ;  koh tòa saⁿ chiah gû-káng ,  chi̍t i-hoat iù ê mī-hún ,  chi̍t phê-tē chiú ;  hit-sî gín-ná iáu sòe-hàn , 25 In thâi chi̍t chiah gû-káng ,  chiū chhōa gín-ná kàu Í-lī ê bīn-chêng , 26 Hū-jîn-lâng kóng ,  Góa ê chú ah ,  góa kí lí ê oa̍h-miā lâi chiù-chōa ,  góa ê chú ah ,  chêng khiā tī lí chia ,  kî-kiû Iâ-hô-hoa ê ,  hit ê hū-jîn-lâng chiū-sī góa , 27 Góa kiû ài tit-tio̍h chit ê gín-ná ;  Iâ-hô-hoa í-keng siúⁿ-sù góa só͘ tùi I kiû ê ; 28 só͘-í góa ēng chit ê gín-ná hêng Iâ-hô-hoa ,  i chi̍t-sì-lâng hêng Iâ-hô-hoa ,  Chiū tī-hia kèng-pài Iâ-hô-hoa , 
