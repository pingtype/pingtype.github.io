1 Sat-bó͘-jíⁿ kā Sò-lô kóng ,  Iâ-hô-hoa chhe góa ēng iû boah lí ,  siat-li̍p lí chòe-ông ,  tī-lí I ê peh-sìⁿ Í-sek-lia̍t ,  só͘-í lí tio̍h thiaⁿ Iâ-hô-hoa só͘ kóng ê ōe , 2 Bān-kun ê Iâ-hô-hoa án-ni kóng ,  Í-sek-lia̍t lâng chhut Ai-ki̍p ê sî ,  A-má-le̍k lâng cháiⁿ-iūⁿ khoán-thāi in ,  cháiⁿ-iūⁿ chia̍t in ê lō͘ ,  Góa lóng kì-tit ; 3 taⁿ lí tio̍h khì phah A-má-le̍k ,  it-chīn bia̍t-bô in só͘-ū-ê ,  bo̍h-tit pó-sioh in ;  chiong lâm ,  lú ,  gín-ná ,  chia̍h-lin-ê ,  kap gû ,  iûⁿ ,  lo̍k-tô ,  kap lû ,  it-chīn thâi-sí in , 4 Sò-lô chiū chio-chi̍p peh-sìⁿ tī Thê-la̍h-in ,  tiám-sǹg in ,  kiōng pō͘-peng jī-cha̍p bān ,  Iû-tāi lâng chi̍t-bān , 5 Sò-lô kàu A-má-le̍k ê siâⁿ ,  bâi-ho̍k tī soaⁿ-kok-tiong , 6 Sò-lô kā Ki-nî lâng kóng ,  Lín lo̍h-khì lī-khui A-má-le̍k lâng ,  bián-tit góa chiong lín kap in chòe-chi̍t-ē châu-bia̍t ;  in-ūi Í-sek-lia̍t lâng chhut Ai-ki̍p ê sî ,  lín bat hó khoán-thāi in ;  tùi án-ni Ki-nî lâng lī-khui A-má-le̍k lâng khì , 7 Sò-lô phah A-má-le̍k lâng ,  tùi Hap-hui-la̍h kàu Ai-ki̍p thâu-chêng ê Su-jíⁿ , 8 I oa̍h-oa̍h lia̍h A-má-le̍k ông A-kah ,  ēng to it-chīn thâi-sí i ê chèng peh-sìⁿ , 9 Chóng-sī Sò-lô kap peh-sìⁿ pó-sioh A-kah ,  iā pó-sioh siōng-hó ê iûⁿ ,  gû ,  gû-á ,  iûⁿ-á ,  kap it-chhè hó ê mi̍h ,  m̄-khéng châu-bia̍t i ;  kìⁿ-nā hā-chiān m̄-chiâⁿ-mi̍h-ê ,  lóng it-chīn thâi-sí , 10 Hit-sî Iâ-hô-hoa ê ōe lîm-kàu Sat-bó͘-jíⁿ kóng , 11 Góa ūi-tio̍h siat-li̍p Sò-lô chòe-ông lâi thè-hóe ,  in-ūi I oa̍t-tńg-khì bô tè Góa ,  bô chun-siú Góa ê bēng-lēng ,  Sat-bó͘-jíⁿ chin chhoeh-sim ,  thong-mî kiû Iâ-hô-hoa , 12 Sat-bó͘-jíⁿ keh chá-khí ,  thàu-chá beh khì ngiâ-chih Sò-lô ;  ū lâng kā Sat-bó͘-jíⁿ kóng ,  Sò-lô kàu Ka-bi̍t ,  tī-hia ūi ka-kī khiā chio̍h-pi ,  koh oa̍t-tńg kè-khì ,  lo̍h kàu Kiat-kah , 13 Sat-bó͘-jíⁿ kàu Sò-lô hia ,  Sò-lô kā i kóng ,  Goān Iâ-hô-hoa sù-hok lí ,  góa í-keng chun-siú Iâ-hô-hoa ê bēng-lēng lah , 14 Sat-bó͘-jíⁿ kóng ,  Án-ni ,  chiū chit ê iûⁿ me̍h-me̍h-háu ji̍p góa ê hī-khang ,  kap góa só͘ thiaⁿ gû teh mā ,  sī sím-mi̍h in-toaⁿ?15 Sò-lô kóng ,  In tùi A-má-le̍k lâng hia tòa-lâi-ê ;  in-ūi peh-sìⁿ pó-sioh siōng-hó ê iûⁿ ,  gû ,  beh hiàn hō͘ Iâ-hô-hoa lí ê Siōng-tè ;  kî-û-ê goán lóng châu-bia̍t , 16 Sat-bó͘-jíⁿ kā Sò-lô kóng ,  Lí tiām-tiām ,  góa beh chiong Iâ-hô-hoa chā-mî só͘ kā góa kóng ê ,  kā lí kóng ,  I kā i kóng ,  Chhiáⁿ kóng , 17 Sat-bó͘-jíⁿ kóng ,  Chá lí sui-jiân ka-kī khòaⁿ chòe bî-sòe ,  kiám m̄-sī siū siat-li̍p chòe Í-sek-lia̍t chi-phài ê thâu mah? Iâ-hô-hoa ēng iû boah lí chòe ông ,  lâi tī-lí Í-sek-lia̍t ; 18 Koh Iâ-hô-hoa chhe lí khí-sin khì ,  hoan-hù lí kóng ,  A-má-le̍k lâng sī ū-chōe ê lâng ,  lí khì it-chīn châu-bia̍t i ,  koh kap in kau-chiàn ,  kàu in lóng bia̍t ; 19 lí siáⁿ-sū bô thàn Iâ-hô-hoa ê ōe ,  kóaⁿ-kín khì chhiúⁿ-mi̍h ,  kiâⁿ Iâ-hô-hoa só͘ khòaⁿ-chòe pháiⁿ ê sū ah?20 Sò-lô kā Sat-bó͘-jíⁿ kóng ,  Góa si̍t-chāi ū thiaⁿ-thàn Iâ-hô-hoa ê bēng-lēng ,  kiâⁿ Iâ-hô-hoa só͘ chhe góa kiâⁿ ê lō͘ ,  lia̍h A-má-le̍k ông A-kah lâi ,  it-chīn bia̍t A-má-le̍k lâng ; 21 To̍k-to̍k peh-sìⁿ tùi só͘ chhiúⁿ ê mi̍h ê tiong-kan ,  chhú iûⁿ ,  gû ,  eng-kai hiàn ê mi̍h ê siōng-hó ê ,  beh tī Kiat-kah chè-hiàn Iâ-hô-hoa lí ê Siōng-tè , 22 Sat-bó͘-jíⁿ kóng ,  Iâ-hô-hoa hoaⁿ-hí sio-chè chè-sū ,  kiám chhin-chhiūⁿ hoaⁿ-hí lâng chun-thàn Iâ-hô-hoa ê ōe mah? Khòaⁿ ah ,  chun-thàn iâⁿ-kè hiàn-chè ,  thiaⁿ-thàn sī iâⁿ-kè iûⁿ-káng ê iû , 23 In-ūi pōe-poān sī chhin-chhiūⁿ kiâⁿ siâ-su̍t ê chōe ,  ngī-sim sī chhin-chhiūⁿ ho̍k-sāi hu-ké ,  chhin-chhiūⁿ pài ngó͘-siōng ;  ūi-tio̍h lí khì-sak Iâ-hô-hoa ê ōe ,  I iā khì-sak lí ,  bô hō͘ lí chòe-ông , 24 Sò-lô tùi Sat-bó͘-jíⁿ kóng ,  Góa ū-chōe ,  in-ūi góa ū hoān-tio̍h Iâ-hô-hoa ê bēng-lēng kap lí ê ōe ,  sī tùi góa kiaⁿ peh-sìⁿ ,  thiaⁿ in ê ōe , 25 Taⁿ kiû lí sià-bián góa ê chōe ,  kap góa tò-khì ,  hō͘ góa thang kèng-pài Iâ-hô-hoa , 26 Sat-bó͘-jíⁿ kā Sò-lô kóng ,  Góa m̄ kap lí tò-khì ;  in-ūi lí khì-sak Iâ-hô-hoa ê bēng-lēng ,  Iâ-hô-hoa iā khì-sak lí ,  bô hō͘ lí chòe Í-sek-lia̍t ê ông , 27 Sat-bó͘-jíⁿ oa̍t-tńg-sin beh khì ,  Sò-lô chiū khiú I ê saⁿ-á-ku ,  saⁿ chiū thiah-tn̄g , 28 Sat-bó͘-jíⁿ kā i kóng ,  Kin-á-ji̍t Iâ-hô-hoa hō͘ Í-sek-lia̍t kok kap lí choa̍t-tn̄g ,  iā sī án-ni ,  chiong i siúⁿ-sù lí ê chhù-piⁿ ê chi̍t-ê ,  pí lí khah-hó-ê , 29 Í-sek-lia̍t ê tōa hián-hek ê ,  bô pe̍h-chha̍t ,  iā bô thè-hóe ;  in-ūi I m̄-sī sè-kan lâng ,  ū thè-hóe , 30 Sò-lô kóng ,  Góa ū chōe ;  sui-jiân án-ni ,  kiû lí chun-tiōng góa tī góa ê peh-sìⁿ ê tióng-ló kap Í-sek-lia̍t lâng ê bīn-chêng ,  kap góa tò-khì ,  hō͘ góa kèng-pài Iâ-hô-hoa lí ê Siōng-tè , 31 Sat-bó͘-jíⁿ chiū oa̍t-tńg-sin tè Sò-lô khì ;  Sò-lô chiū kèng-pài Iâ-hô-hoa , 32 Sat-bó͘-jíⁿ kóng ,  Lín tio̍h tòa A-má-le̍k ông A-kah lâi góa chia ,  A-kah chiū an-sim lâi kàu i ê bīn-chêng ;  A-kah kóng ,  Sí-bô ê kan-khó͘ tek-khak kè-khì lah , 33 Sat-bó͘-jíⁿ kóng ,  Lí ê to bat hō͘ hū-jîn-lâng bô kiáⁿ ,  án-ni lí ê lāu-bú tī hū-jîn-lâng tiong iā beh bô kiáⁿ ;  tùi án-ni Sat-bó͘-jíⁿ tī Kiat-kah ,  Iâ-hô-hoa ê bīn-chêng ,  chiong A-kah phòa kui-tè , 34 Sat-bó͘-jíⁿ khì La̍h-má ;  Sò-lô chiūⁿ-khì i ê chhù ,  kàu Sò-lô ê Ki-pí-a , 35 Sat-bó͘-jíⁿ kàu i sí ê ji̍t ,  bô koh lâi kìⁿ Sò-lô ;  in-ūi Sat-bó͘-jíⁿ ūi-tio̍h Sò-lô iu-būn ,  Iâ-hô-hoa in-ūi siat-li̍p Sò-lô chòe Í-sek-lia̍t ông iā thè-hóe , 
