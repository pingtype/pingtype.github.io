1 Ki-lia̍t-iâ-lîm lâng lâi ,  tòa Iâ-hô-hoa ê iok-kūi chiūⁿ-khì ,  kàu tī soaⁿ-téng A-pí-ná-ta̍t ê chhù ,  hun-piat i ê kiáⁿ Í-lī-a-sat ,  kò͘-siú Iâ-hô-hoa ê iok-kūi , 2 Iok-kūi tī Ki-lia̍t-iâ-lîm ji̍t-chí kú-kú ,  le̍k-kè jī-cha̍p nî ;  Í-sek-lia̍t choân-ke tui-liām Iâ-hô-hoa , 3 Sat-bó͘-jíⁿ kā Í-sek-lia̍t choân-ke kóng ,  Lín nā chi̍t-sim kui-sūn Iâ-hô-hoa ,  chiū tio̍h tùi lín tiong-kan tû-khì gōa-pang ê siōng-tè kap A-su-tha-lio̍k ,  kian-sim kui-ǹg Iâ-hô-hoa ,  toaⁿ-toaⁿ ho̍k-sāi I ,  I beh kiù lín thoat-lī Hui-lī-sū lâng ê chhiú , 4 Í-sek-lia̍t lâng chiū tû-khì chiah ê Pa-le̍k kap A-su-tha-lio̍k ,  toaⁿ-toaⁿ ho̍k-sāi Iâ-hô-hoa , 5 Sat-bó͘-jíⁿ kóng ,  Tio̍h chū-chi̍p Í-sek-lia̍t chèng-lâng tī Bí-su-pa ,  góa beh thòe lín kî-tó Iâ-hô-hoa , 6 In chiū chū-chi̍p tī Bí-su-pa ,  chhiūⁿ-chúi piàⁿ tī Iâ-hô-hoa ê bīn-chêng ,  tī hit-ji̍t kìm-chia̍h ,  tī-hia kóng ,  Goán ū tek-chōe Iâ-hô-hoa ,  Sat-bó͘-jíⁿ chiū tī Bí-su-pa phòaⁿ-toàn Í-sek-lia̍t lâng , 7 Hui-lī-sū lâng thiaⁿ-kìⁿ Í-sek-lia̍t lâng chū-chi̍p tī Bí-su-pa ,  Hui-lī-sū ê siú-léng chiū chiūⁿ-lâi beh kong-kek Í-sek-lia̍t lâng ;  Í-sek-lia̍t lâng thiaⁿ-kìⁿ chiū kiaⁿ Hui-lī-sū lâng , 8 Í-sek-lia̍t lâng kā Sat-bó͘-jíⁿ kóng ,  Goān lí thòe goán kiû-kiò Iâ-hô-hoa lán ê Siōng-tè bô soah ,  hō͘ I kiù lán thoat-lī Hui-lī-sū lâng ê chhiú , 9 Sat-bó͘-jíⁿ chiū ēng chi̍t chiah chia̍h-lin ê iûⁿ-á ,  kui-chiah sio hiàn-hō͘ Iâ-hô-hoa chòe sio-chè ;  Sat-bó͘-jíⁿ thòe Í-sek-lia̍t lâng kiû-kiò Iâ-hô-hoa ;  Iâ-hô-hoa ìn i , 10 Sat-bó͘-jíⁿ teh hiàn sio-chè ê sî ,  Hui-lī-sū lâng chìn-chêng lâi ,  beh kap Í-sek-lia̍t lâng kau-chiàn ;  tī hit-ji̍t Iâ-hô-hoa khí tōa-siaⁿ ê lûi kong-kek Hui-lī-sū lâng ,  phah-loān in ;  in chiū thâi-su tī Í-sek-lia̍t lâng ê bīn-chêng , 11 Í-sek-lia̍t lâng tùi Bí-su-pa chhut-lâi ,  tui-kóaⁿ Hui-lī-sū lâng ,  phah in ti̍t-kàu Pek-kah ê ē-bīn , 12 Sat-bó͘-jíⁿ ēng chi̍t tè chio̍h khiā tī Bí-su-pa kap Siān ê tiong-kan ,  kiò i ê miâ Í-piān-í-siā ,  kóng ,  Kàu chit-tia̍p Iâ-hô-hoa pang-chān lán , 13 Tùi chit-tia̍p Hui-lī-sū lâng chiū khut-ho̍k ,  m̄-káⁿ koh ji̍p Í-sek-lia̍t lâng ê kéng-lāi ;  Sat-bó͘-jíⁿ it-seng ê ji̍t ,  Iâ-hô-hoa ê chhiú kong-kek Hui-lī-sū lâng , 14 Hui-lī-sū lâng só͘ ū chhú Í-sek-lia̍t lâng ê siâⁿ ,  tùi Í-kek-lûn kàu Ka-te̍k ,  lóng hêng Í-sek-lia̍t lâng ;  in hiah ê kéng-kài Í-sek-lia̍t lâng iā tùi Hui-lī-sū lâng ê chhiú siu tò-tńg ;  hit-sî Í-sek-lia̍t lâng kap A-mô͘-lī lâng hô-hó , 15 Sat-bó͘-jíⁿ it-seng chòe Í-sek-lia̍t ê sū-su , 16 I ta̍k-nî sûn-sī Pek-te̍k-lī ,  Kiat-kah ,  Bí-su-pa chiah ê só͘-chāi phòaⁿ-toàn Í-sek-lia̍t lâng ; 17 chiū tò-tńg-khì ,  kàu La̍h-má ,  in-ūi i ê ke tī-hia ;  iā tī hia phòaⁿ-toàn Í-sek-lia̍t lâng ;  iā tī-hia kā Iâ-hô-hoa khí chi̍t chō tôaⁿ , 
