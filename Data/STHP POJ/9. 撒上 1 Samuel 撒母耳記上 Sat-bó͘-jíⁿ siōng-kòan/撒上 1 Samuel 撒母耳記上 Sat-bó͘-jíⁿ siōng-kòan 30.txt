1 Tē-saⁿ ji̍t Tāi-pi̍t kap tè i ê lâng kàu Sé-kek-la̍h ,  A-má-le̍k lâng í-keng chhim-hoān lâm-hng kap Sé-kek-la̍h ,  iā phah Sé-kek-la̍h ,  ēng hé sio i ; 2 lia̍h siâⁿ-lāi ê hū-lú ,  bô-lūn tōa-sòe ,  bô thâi-sí chi̍t-ê ,  kan-ta lia̍h i khì , 3 Tāi-pi̍t kap tè i ê lâng kàu hit ê siâⁿ ,  khòaⁿ-kìⁿ siâⁿ í-keng hō͘ hé sio-khì ,  in ê bó͘ ,  kiáⁿ ,  cha-bó͘-kiáⁿ ,  lóng hō͘ i lia̍h-khì , 4 Tāi-pi̍t kap tè i ê lâng chiū khui-siaⁿ háu ,  háu kàu bô la̍t thang háu , 5 Tāi-pi̍t nn̄g ê bó͘ ,  Iâ-su-lia̍t lâng A-hi-loán ,  kap bat chòe Ka-bi̍t lâng Ná-pat ê bó͘ A-pí-kai ,  iā hō͘ i lia̍h-khì , 6 Tāi-pi̍t chin tio̍h-kip ,  in-ūi peh-sìⁿ kóng ,  Tio̍h ēng chio̍h-thâu tìm i ;  sī peh-sìⁿ lâng-lâng ūi-tio̍h in ê kiáⁿ cha-bó͘-kiáⁿ chin hoân-ló ;  chóng-sī Tāi-pi̍t óa-khò Iâ-hô-hoa i ê Siōng-tè ,  ka-kī kian-kò͘ , 7 Tāi-pi̍t kā A-hi-bí-le̍k ê kiáⁿ ,  chè-si A-pí-a-tha ,  kóng ,  Chhiáⁿ lí kā góa tòa í-hut-tek lâi ,  A-pí-a-tha chiū tòa í-hut-tek kàu Tāi-pi̍t hia , 8 Tāi-pi̍t mn̄g Iâ-hô-hoa kóng ,  Góa jip chit ê kun-tūi ,  jip ōe tio̍h á-bōe? Iâ-hô-hoa kóng ,  Lí tio̍h jip i ,  in-ūi jip ún-tàng tio̍h ,  iā ún-tàng kiù in lóng tò-lâi , 9 Tāi-pi̍t chiū kap tè i ê la̍k-pah lâng kàu Pí-so ê khoe ;  lâu-teh ê lâng hioh tī-hia , 10 Chóng-sī Tāi-pi̍t kap sì-pah lâng khì tui-jip ;  ū nn̄g-pah lâng ià-siān ,  bōe-ōe kè Pí-so ê khoe ,  chiū lâu tī-hia , 11 In tī chhân-iá tú-tio̍h chi̍t ê Ai-ki̍p lâng ,  chiū tòa i kàu Tāi-pi̍t hia ;  ēng piáⁿ hō͘ i ,  i chiū chia̍h ,  ēng chúi hō͘ i lim ; 12 koh hō͘ i chi̍t tè bû-hoa-kó piáⁿ ,  nn̄g pha phû-tô-koaⁿ ;  i chia̍h-liáu ,  cheng-sîn ho̍k-tò ;  in-ūi i saⁿ-ji̍t saⁿ-mî bô chia̍h piáⁿ bô lim chúi , 13 Tāi-pi̍t mn̄g i kóng ,  Lí sio̍k chī-chūi? tùi toh-lo̍h lâi? I ìn kóng ,  Góa sī Ai-ki̍p ê siàu-liân lâng ,  sī A-má-le̍k lâng ê lô͘-po̍k ;  in-ūi góa saⁿ-ji̍t chêng phòa-pīⁿ ,  góa ê chú-lâng chiū pàng-sak góa ; 14 goán chhim-hoān Ki-lī-thê ê lâm-sì ,  kap sio̍k Iû-tāi ê tōe ,  kap Ka-le̍k tōe ê lâm-sì ;  koh ēng hé sio Sé-kek-la̍h , 15 Tāi-pi̍t mn̄g i kóng ,  Lí ōe chhōa góa kàu hit ê kun-tūi hia á-bōe? I ìn kóng ,  Lí tio̍h kā góa kí Siōng-tè lâi chiù-chōa ,  bô thâi-sí góa ,  iā bô chiong góa kau tī góa ê chú-lâng ê chhiú ,  góa chiū beh chhōa lí lo̍h-khì kàu hit ê kun-tūi hia , 16 I chhōa i lo̍h-khì ê sî ,  khòaⁿ-kìⁿ in sì-sòaⁿ tī piàn-tōe ,  lim-chia̍h thiàu-bú ;  in-ūi tùi Hui-lī-sū tōe kap Iû-tāi tōe só͘ chhiúⁿ ê mi̍h chin-chōe , 17 Tāi-pi̍t phah in tùi hông-hun-àm kàu keh-ji̍t ê-hng ;  chí-ū sì-pah ê khiâ lo̍k-tô ê siàu-liân lâng cháu-khì ,  í-gōa bô chi̍t-lâng cháu-lī , 18 A-má-le̍k lâng só͘ chhiúⁿ-khì ê châi-bu̍t ,  Tāi-pi̍t lóng kiù tò-tńg ,  Tāi-pi̍t iā kiù i nn̄g ê bó͘ tò-lâi , 19 Kìⁿ-nā A-má-le̍k lâng só͘ chhiúⁿ-khì-ê ,  bô-lūn tōa-sòe ,  kiáⁿ ,  cha-bó͘-kiáⁿ ,  châi-bu̍t ,  Tāi-pi̍t lóng tòa tò-tńg ,  bô sit-lo̍h chi̍t-ê , 20 Tāi-pi̍t koh chhiúⁿ só͘ ū ê iûⁿ-kûn ,  gû-kûn ,  in kóaⁿ i tī cheng-siⁿ ê thâu-chêng ,  kóng ,  Che sī Tāi-pi̍t só͘ chhú-lâi-ê , 21 Tāi-pi̍t kàu hiah ê ià-siān bōe-ōe kun-tè Tāi-pi̍t khì ,  lâu tī Pí-so khoe ê nn̄g-pah lâng hia ,  In chhut-lâi ngiâ-chih Tāi-pi̍t kap tè i ê peh-sìⁿ ,  Tāi-pi̍t chìn-chêng kàu peh-sìⁿ hia ,  chhéng-an in , 22 Kap Tāi-pi̍t khì ê lâng ,  kî-tiong ū pháiⁿ-lâng húi-lūi lóng-chóng kóng ,  In-ūi in bô kap lán khì ,  lán só͘ kiù tò-tńg ê mi̍h ,  tek-khak m̄ pun hō͘ in ,  kan-ta ēng in ta̍k-lâng ê bó͘ ,  kiáⁿ-jî ,  hō͘ in ,  hō͘ in chhōa khì , 23 Tāi-pi̍t kóng ,  Hiaⁿ-tī ah ,  m̄-thang chiong Iâ-hô-hoa só͘ siúⁿ-sù lán ê mi̍h ,  án-ni chòe ;  in-ūi I pó-hō͘ lán ,  chiong kong-kek lán ê kun-tūi kau tī lán ê chhiú , 24 Chit ê tāi-chì chī-chūi beh thiaⁿ-thàn lín ah? kò͘-siú cha̍p-mi̍h ê lâng só͘ tit-tio̍h ê hūn-gia̍h tio̍h chhin-chhiūⁿ chhut-tīn ê lâng ê hūn-gia̍h ,  tāi-ke tio̍h pîⁿ-pun , 25 Tùi hit-ji̍t í-āu Tāi-pi̍t siat-li̍p chit-ê chòe Í-sek-lia̍t ê lu̍t-lē hoat-tō͘ ,  ti̍t-kàu kin-á-ji̍t , 26 Tāi-pi̍t kàu Sé-kek-la̍h ê sî ,  tùi só͘ chhiúⁿ ê mi̍h ê tiong-kan the̍h-khí-lâi ,  kià khì sàng i ê pêng-iú ,  Iû-tāi ê tiúⁿ-ló ,  kóng ,  Khòaⁿ ah ,  chiah-ê sī tùi Iâ-hô-hoa ê tùi-te̍k chhiúⁿ lâi ê ,  sàng hō͘ lín chòe lé-mi̍h , 27 Chiū-sī sàng hō͘ tiàm tī Pek-te̍k-lī ê ,  tiàm tī lâm-hng ê La̍h-boa̍t ê ,  tiàm tī Ngá-thê-jíⁿ ê ; 28 tiàm tī A-lô-jíⁿ ê ,  tiàm tī Sek-boa̍t ê ,  tiàm tī Í-si̍t-thê-bo̍k ê ; 29 tiàm tī La̍h-hap-le̍k ê ,  tiàm tī Iâ-la̍h-bia̍t lâng chiah ê siâⁿ ê ,  tiàm tī Ki-nî lâng hiah ê siâⁿ ê ; 30 tiàm tī Hô-jíⁿ-má ê ,  tiàm tī Ko-la̍h-san ê ,  tiàm tī A-that ê ; 31 tiàm tī Hi-pek-lûn ê ,  í-ki̍p Tāi-pi̍t kap tè i ê lâng pêng-sò͘ só͘ óng-lâi ê só͘-chāi ,  lóng hō͘ i , 
