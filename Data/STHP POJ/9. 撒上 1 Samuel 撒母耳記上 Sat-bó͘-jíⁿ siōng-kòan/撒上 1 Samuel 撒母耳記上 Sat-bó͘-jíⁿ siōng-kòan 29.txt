1 Hui-lī-sū lâng chū-chi̍p in ê kun-peng kàu A-hut ,  Í-sek-lia̍t lâng chat-iâⁿ tī Iâ-su-lia̍t ê chúi-chôaⁿ-piⁿ , 2 Hui-lī-sū lâng hiah ê siú-léng chhōa peng ,  ū-ê chi̍t-pah ,  ū-ê chi̍t-chheng ,  chìn-chêng khì ,  Tāi-pi̍t kap tè i ê lâng ,  kap A-kiat ,  tè tī āu-bīn , 3 Hui-lī-sū lâng ê siú-léng kóng ,  chiah ê Hi-pek-lâi lâng tī-chia chòe sím-mi̍h? A-kiat kā Hui-lī-sū lâng ê siú-léng kóng ,  Chit-ê kiám m̄-sī Í-sek-lia̍t ông Sò-lô ê jîn-sîn Tāi-pi̍t mah? i kap góa tòa í-keng ū chiah ê ji̍t ,  chiah ê nî ;  tùi i tâu-hâng góa kàu kin-á-ji̍t ,  góa bē-bat khòaⁿ-kìⁿ i ū kè-sit , 4 Hui-lī-sū lâng ê siú-léng siū-khì i ;  Hui-lī-sū lâng ê siú-léng kā i kóng ,  Tio̍h hō͘ chit-lâng tò-khì ,  tò-khì lí só͘ an-tì i ê só͘-chāi ,  m̄-thang hō͘ i kap lán lo̍h-tīn ,  kiaⁿ-liáu i tī tīn-lāi chòe lán ê tùi-te̍k ;  i beh kap i ê chú-lâng koh hô ,  beh ēng sím-mi̍h ah? Kiám m̄-sī chiah ê lâng ê thâu-khak?5 Chêng in ū lâng thiàu-bú chhiùⁿ-hō kóng , 	Sò-lô thâi-sí in ê chheng-chheng , 	Tāi-pi̍t thâi-sí in ê bān-bān ; só͘ kóng ê ,  kiám m̄-sī chit ê Tāi-pi̍t mah?6 A-kiat kiò Tāi-pi̍t lâi ,  kā i kóng ,  Góa kí éng-oa̍h ê Iâ-hô-hoa lâi chiù-chōa ,  lí sī chèng-ti̍t ,  lí kap góa chhut-ji̍p tī kun-tūi tiong ,  góa khòaⁿ sī hó ;  in-ūi tùi lí lâi góa chia ê sî ,  kàu kin-á-ji̍t ,  góa m̄-bat khòaⁿ-kìⁿ lí ū sím-mi̍h kè-sit ;  to̍k-to̍k chiah ê siú-léng khòaⁿ lí chòe m̄-hó ; 7 taⁿ lí tò-khì ,  an-jiân khì ,  kiaⁿ-liáu lí só͘ chòe ,  Hui-lī-sū lâng ê siú-léng bô hoaⁿ-hí , 8 Tāi-pi̍t kā A-kiat kóng ,  Góa bat chòe sím-mi̍h? tùi góa khí-thâu lâi lí ê bīn-chêng ê sî kàu kin-á-ji̍t ,  lí tī lí ê lô͘-po̍k ū khòaⁿ-chhut sím-mi̍h tāi-chì ,  hō͘ góa bô thang kap ông góa ê chú ê tùi-te̍k kau-chiàn ah?9 A-kiat ìn Tāi-pi̍t kóng ,  Góa chai lí tī góa ê ba̍k-chiu-chêng sī hó ,  chhin-chhiūⁿ Siōng-tè ê sù-chiá chi̍t-iūⁿ ;  chóng-sī Hui-lī-sū lâng ê siú-léng kóng ,  Chit-lâng m̄-thang kap lán khì kau-chiàn , 10 Só͘-í lí í-ki̍p lí ê chú ê lô͘-po̍k kap lí lâi-ê ,  tio̍h chá-chá khí-lâi ;  lí í-keng khí-lâi ,  kàu thiⁿ-kng chiū tio̍h khì , 11 Keh chá-khí Tāi-pi̍t kap tè i ê lâng chá-chá khí-lâi ,  khí-sin tò-khì Hui-lī-sū ê tōe ,  Hui-lī-sū lâng iā chiūⁿ-khì Iâ-su-lia̍t , 
