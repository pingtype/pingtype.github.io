1 Ū lâng pò Tāi-pi̍t kóng ,  Khòaⁿ ah ,  Hui-lī-sū lâng phah Ki-i-la̍h ,  chhiúⁿ gō͘-kak-tiûⁿ , 2 Tāi-pi̍t chiū mn̄g Iâ-hô-hoa kóng ,  Góa thang khì phah hiah ê Hui-lī-sū lâng á m̄-thang? Iâ-hô-hoa kā Tāi-pi̍t kóng ,  Lí thang khì phah Hui-lī-sū lâng ,  kiù Ki-i-la̍h , 3 Tè Tāi-pi̍t ê lâng kā i kóng ,  Lán tī Iû-tāi tōe chia siōng-chhiáⁿ kiaⁿ-hiâⁿ ,  hô-hòng khì Ki-i-la̍h phah Hui-lī-sū lâng ê kun-tūi ah?4 Tāi-pi̍t koh mn̄g Iâ-hô-hoa ;  Iâ-hô-hoa ìn kóng ,  Lí khí-lâi ,  lo̍h-khì Ki-i-la̍h ,  in-ūi Góa beh ēng Hui-lī-sū lâng kau tī lí ê chhiú , 5 Tāi-pi̍t kap tè i ê lâng khì Ki-i-la̍h ,  kap Hui-lī-sū lâng kau-chiàn ;  chhiúⁿ in ê cheng-siⁿ ,  thâi-sí in chōe-chōe lâng ;  án-ni Tāi-pi̍t kiù Ki-i-la̍h khiā-khí ê peh-sìⁿ , 6 A-hi-bí-le̍k ê kiáⁿ A-pí-a-tha cháu-khì kàu Ki-i-la̍h kìⁿ Tāi-pi̍t ê sî ,  chhiú-nih tòa í-hut-tek lo̍h-khì , 7 Ū lâng kā Sò-lô kóng ,  Tāi-pi̍t kàu Ki-i-la̍h ;  Sò-lô kóng ,  Siōng-tè chiong i kau tī góa ê chhiú ,  in-ūi i ji̍p ū mn̂g ū chhòaⁿ ê siâⁿ ,  koaiⁿ-tiâu tī hit lāi-bīn , 8 Sò-lô chiū chio-chi̍p chèng peh-sìⁿ beh khì kau-chiàn ,  lo̍h-khì Ki-i-la̍h ,  ûi-khùn Tāi-pi̍t kap tè i ê lâng , 9 Tāi-pi̍t chai Sò-lô siat kè-bô͘ beh hāi i ,  chiū kā A-pí-a-tha kóng ,  Lí tòa í-hut-tek lâi , 10 Tāi-pi̍t kóng ,  Iâ-hô-hoa Í-sek-lia̍t ê Siōng-tè ah ,  Lí ê lô͘-po̍k khak-si̍t thiaⁿ-kìⁿ Sò-lô ài-beh lâi Ki-i-la̍h ,  beh ūi-tio̍h góa ê iân-kò͘ bia̍t chit ê siâⁿ ; 11 Ki-i-la̍h lâng beh chiong góa kau tī i ê chhiú á-bô? Sò-lô beh chiàu Lí ê lô͘-po̍k só͘ thiaⁿ-kìⁿ-ê lo̍h-lâi á-bô? Iâ-hô-hoa Í-sek-lia̍t ê Siōng-tè ah ,  kiû Lí chí-sī Lí ê lô͘-po̍k ,  Iâ-hô-hoa kóng ,  Sò-lô beh lo̍h-lâi , 12 Tāi-pi̍t koh kóng ,  Ki-i-la̍h lâng beh chiong góa kap tè góa ê lâng kau tī Sò-lô ê chhiú mah? Iâ-hô-hoa kóng ,  In beh chiong lí kau hō͘ i , 13 Tāi-pi̍t kap tè i ê lâng ,  iok-lio̍k la̍k-pah ,  chiū khí-sin chhut Ki-i-la̍h ,  khì in só͘ khì ê só͘-chāi ,  Ū lâng kā Sò-lô kóng ,  Tāi-pi̍t í-keng tùi Ki-i-la̍h tô-cháu ;  Sò-lô chiū bô chhut-khì , 14 Tāi-pi̍t tiàm tī khòng-iá ê ōe-só͘ ,  siông-siông tī Se-hut khòng-iá ê soaⁿ-tōe ,  Sò-lô ta̍k-ji̍t chhē i ;  chóng-sī Siōng-tè bô chiong Tāi-pi̍t kau tī i ê chhiú , 15 Tāi-pi̍t chai Sò-lô í-keng chhut-lâi teh siàu-siūⁿ i ê sìⁿ-miā ,  hit-sî Tāi-pi̍t tī Se-hut ê khòng-iá ,  tiàm tī chhiū-nâ-lāi , 16 Sò-lô ê kiáⁿ Iok-ná-tan khí-sin ,  khì hit ê chhiū-nâ-lāi kìⁿ Tāi-pi̍t ,  hō͘ i khò Siōng-tè lâi kian-kò͘ , 17 Chiū kā i kóng ,  M̄-bián kiaⁿ ,  góa ê pē Sò-lô ê chhiú chhē lí bōe tio̍h ;  lí beh chòe Í-sek-lia̍t ông ,  góa beh chòe lí ê tē-jī ;  chit ê sū góa ê pē Sò-lô í-keng chai ; 18 tùi án-ni nn̄g-lâng tī Iâ-hô-hoa ê bīn-chêng kiat-iok ,  Tāi-pi̍t tiàm chhiū-nâ ,  Iok-ná-tan tò-khì i ê chhù , 19 Se-hut lâng chiūⁿ-khì Ki-pí-a kìⁿ Sò-lô kóng ,  Tāi-pi̍t kiám m̄-sī tiàm tī goán hia ,  bih tī chhiū-nâ-lāi ê ōe-só͘ ,  tī Iâ-sī-bûn lâm-pêng ê Hap-ki-la̍h soaⁿ mah?20 Ông ah ,  chhiáⁿ lí chiàu lí ê sim só͘ ài lo̍h-khì-ê ,  lo̍h-khì ;  chiong i kau tī ông ê chhiú sī goán ê tāi , 21 Sò-lô kóng ,  Goān Iâ-hô-hoa sù-hok lín ,  in-ūi lín khó-lîn góa , 22 Chhiáⁿ lín tò-khì ,  koh tāi-seng pī-pān ,  siông-sè chai ,  thàm-khòaⁿ i kiâⁿ-ta̍h ê só͘-chāi ;  sím-mi̍h lâng khòaⁿ-kìⁿ i tī-hia ;  in-ūi ū lâng kā góa kóng ,  i chin káu-koài , 23 Só͘-í lín tio̍h chhâ-khòaⁿ chai i it-chhè ka-kī bih-ba̍t ê só͘-chāi ,  tò-tńg lâi ēng si̍t-chêng kā góa kóng ;  góa chiū beh kap lín khì ;  i nā tī chit ê kéng-lāi ,  góa beh tī Iû-tāi ê chèng hiuⁿ-siā kā i chhiau-chhut-lâi , 24 In chiū khí-sin ,  tāi-seng Sò-lô khì Se-hut ,  Tāi-pi̍t kap tè i ê lâng tiàm tī Má-hûn ê khòng-iá ,  tī Iâ-sī-bûn lâm-sì ê A-la̍h-pa , 25 Sò-lô kap tè i ê lâng khì chhē i ;  ū lâng kā Tāi-pi̍t kóng ,  i chiū lo̍h-khì kàu chio̍h-pôaⁿ ,  tiàm tī Má-hûn ê khòng-iá ,  Sò-lô thiaⁿ-kìⁿ ,  chiū tī Má-hûn ê khòng-iá tui-jip Tāi-pi̍t , 26 Sò-lô kiâⁿ tī soaⁿ ê chit-pêng ,  Tāi-pi̍t kap tè i ê lâng kiâⁿ tī soaⁿ ê hit-pêng ;  Tāi-pi̍t kín-kip kiâⁿ ,  siám-pī tī Sò-lô ê bīn-chêng ;  in-ūi Sò-lô kap tè i ê lâng ,  sì-bīn ûi Tāi-pi̍t kap tè i ê lâng ,  beh lia̍h in , 27 Ū sù-chiá kàu lâi pò Sò-lô kóng ,  Lí tio̍h kín-kín tò-lâi ,  in-ūi Hui-lī-sū lâng chhim-hoān kéng-kài , 28 Tùi án-ni Sò-lô bô jip Tāi-pi̍t ,  tò-khì tí-te̍k Hui-lī-sū lâng ;  in-ūi án-ni ,  hit ê só͘-chāi miâ-kiò Se-la̍h-hap-má-hi-lô-kiat , 29 Tāi-pi̍t tùi hia chiūⁿ-khì ;  tiàm tī Ún-ki-tí ê ōe-só͘ , 
