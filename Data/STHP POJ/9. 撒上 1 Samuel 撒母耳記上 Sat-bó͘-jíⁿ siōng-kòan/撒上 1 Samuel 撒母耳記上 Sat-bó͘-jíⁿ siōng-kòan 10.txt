1 Sat-bó͘-jíⁿ the̍h chi̍t pân iû ,  tò tī Sò-lô ê thâu-khak ,  kā i chim ,  kóng ,  Che kiám m̄-sī Iâ-hô-hoa boah lí chòe I ê gia̍p ê thâu-lâng mah?2 Kin-á-ji̍t lí lī-khui góa liáu-āu ,  tī Piān-ngá-bín kau-kài ê Siat-sat ,  kūn La̍h-kiat ê bōng ,  beh tú-tio̍h nn̄g-lâng ;  in beh kā lí kóng ,  Lí khì chhē hiah ê lû-bú ,  í-keng chhē-tio̍h ;  taⁿ lí ê lāu-pē bô teh khòa-lū lû ,  sī teh hoân-ló lí ,  kóng ,  Góa ūi-tio̍h góa ê kiáⁿ beh cháiⁿ-iūⁿ ah?3 Lí beh tùi-hia khì ,  kàu Tha-po̍k ê siōng-chhiū hia ,  beh ū saⁿ-lâng tú-tio̍h lí ,  in sī beh khì Pek-te̍k-lī kàu Siōng-tè hia ,  chi̍t-ê tòa saⁿ chiah soaⁿ-iûⁿ-á ,  chi̍t-ê tòa saⁿ ê piáⁿ ,  chi̍t-ê tòa chi̍t phê-tē ê chiú ; 4 in beh mn̄g lí pêng-an ,  ēng nn̄g ê piáⁿ hō͘ lí ;  lí chiū tùi in ê chhiú chih-lâi , 5 Chit-tia̍p liáu-āu lí beh kàu Siōng-tè ê soaⁿ ,  tī-hia ū Hui-lī-sū lâng hông-siú ê peng ;  lí kàu siâⁿ ê sî ,  beh tú-tio̍h chi̍t tīn sian-ti tùi koâiⁿ ê só͘-chāi lo̍h-lâi ;  tī in ê thâu-chêng ū sek ,  ū lin-long-kó͘ ,  ū ta̍t-á ,  ū khîm ;  in lóng kóng sian-ti ōe , 6 Iâ-hô-hoa ê Sîn beh tōa-tōa lîm-kàu lí ,  lí iā beh kap in kóng sian-ti ōe ,  lí beh piàn-chòe sin ê lâng , 7 Chiah ê tiāu-thâu lîm-kàu lí ,  lí tio̍h thàn ki-hōe lâi chòe ,  in-ūi Siōng-tè kap lí tī-teh , 8 Lí tio̍h tāi-seng góa lo̍h-khì Kiat-kah ,  góa iā beh lo̍h-khì lí hia ,  hiàn sio-chè kap siā-un-chè ;  lí tio̍h thèng-hāu chhit-ji̍t ,  thèng-hāu góa kàu lí hia ,  chí-sī lí tio̍h kiâⁿ ê sū , 9 I oa̍t-tńg-sin beh lī-khui Sat-bó͘-jíⁿ ,  Siōng-tè ōaⁿ-sin i ê sim ;  tng hit-ji̍t chiah ê tiāu-thâu lóng èng-giām , 10 In í-keng kàu hit ê soaⁿ ,  ū chi̍t tīn sian-ti-lâng tú-tio̍h i ;  Siōng-tè ê Sîn tōa-tōa lîm-kàu Sò-lô ,  i chiū tī in tiong-kan kóng sian-ti ōe , 11 Pêng-sò͘ bat i ê lâng ,  khòaⁿ i tī sian-ti-tiong teh kóng sian-ti ōe ,  chiū saⁿ-kap kóng ,  Ki-sū ê kiáⁿ tú-tio̍h án-ni sī cháiⁿ-iūⁿ? Sò-lô iā lia̍t tī sian-ti-tiong mah?12 Hit só͘-chāi ū chi̍t lâng ìn kóng ,  Hiah ê lâng ê lāu-pē sī chī-chūi ah? Tùi án-ni ū chi̍t-kù sio̍k-gú kóng ,  Sò-lô iā lia̍t tī sian-ti-tiong mah?13 Sò-lô kóng sian-ti ōe bêng-pe̍k ,  chiū chiūⁿ-khì koâiⁿ ê só͘-chāi , 14 Sò-lô ê chek mn̄g Sò-lô kap i ê lô͘-po̍k kóng ,  Lín khì toh-lo̍h? Ìn kóng ,  Khì chhē lû-bú ;  chhē i bô ,  chiū khì Sat-bó͘-jíⁿ hia , 15 Sò-lô ê chek kóng ,  Chhiáⁿ lí kā góa kóng ,  Sat-bó͘-jíⁿ kā lín kóng sím-mi̍h , 16 Sò-lô kā i ê chek kóng ,  I bêng-bêng kā goán kóng lû-bú í-keng chhē-tio̍h lah ,  Lūn-kàu Sat-bó͘-jíⁿ só͘ kóng kok ê sū ,  i bô kā i kóng , 17 Sat-bó͘-jíⁿ chio-chi̍p peh-sìⁿ kàu Bí-su-pa Iâ-hô-hoa hia ; 18 kā Í-sek-lia̍t lâng kóng ,  Iâ-hô-hoa Í-sek-lia̍t ê Siōng-tè án-ni kóng ,  Góa chhōa Í-sek-lia̍t chhut Ai-ki̍p ,  kiù lín thoat-lī Ai-ki̍p lâng ê chhiú ,  iā thoat-lī lóng-chóng hiah ê chè-ap lín kok ê chhiú , 19 Chóng-sī lín kin-á-ji̍t ū khì-sak lín ê Siōng-tè ,  chiū-sī pún-sin kiù lín thoat-lī it-chhè hoān-lān kan-khó͘ ê ;  lín iā tùi I kóng ,  tio̍h siat-li̍p ông koán-lí goán ,  Taⁿ lín tio̍h chiàu lín ê chi-phài ,  lín ê chong-cho̍k ,  lâi khiā tī Iâ-hô-hoa ê bīn-chêng , 20 Tùi án-ni Sat-bó͘-jíⁿ hō͘ Í-sek-lia̍t chèng chi-phài kūn-chêng lâi ,  chiū chhú-tio̍h Piān-ngá-bín ê chi-phài ; 21 koh hō͘ Piān-ngá-bín ê chi-phài chiàu in ê chong-cho̍k kūn-chêng lâi ,  chiū chhú-tio̍h Má-te̍k-lī cho̍k ;  tùi hit tiong-kan koh chhú-tio̍h Ki-sū ê kiáⁿ Sò-lô ;  lâng chhē i ,  iā chhē-bōe-tio̍h , 22 Só͘-í chiū koh mn̄g Iâ-hô-hoa kóng ,  Hit-lâng ū lâi chia á-bē? Iâ-hô-hoa kóng ,  I bih tī cha̍p-mi̍h ê tiong-kan , 23 In chiū cháu-khì ,  tùi-hia chhōa i chhut-lâi ;  i khiā tī peh-sìⁿ ê tiong-kan ,  pí chèng peh-sìⁿ khah koâiⁿ chi̍t ê thâu-khak , 24 Sat-bó͘-jíⁿ kā chèng peh-sìⁿ kóng ,  Iâ-hô-hoa só͘ kéng ê lâng ,  tī peh-sìⁿ-tiong bô chi̍t-ê ōe pí-tit i ,  lín khòaⁿ-kìⁿ mah? Chèng peh-sìⁿ chiū tōa-siaⁿ kiò kóng ,  Goān ông bān-sòe , 25 Sat-bó͘-jíⁿ chiong kok-hoat tùi peh-sìⁿ kóng-bêng ,  koh kì tī chheh-nih ,  hē tī Iâ-hô-hoa ê bīn-chêng ;  jiân-āu Sat-bó͘-jíⁿ sì-sòaⁿ chèng-lâng ,  ta̍k-ê tò-khì in ê ke , 26 Sò-lô iā tò-khì Ki-pí-a ,  kàu i ê ke ;  ū chi̍t tīn lâng ,  hō͘ Siōng-tè kám-tōng i ê sim ê ,  tè i khì , 27 Hiah ê húi-lūi kóng ,  Chit-lâng thái ōe kiù lán ah? Chiū biáu-sī Sò-lô ,  bô sàng i lé-mi̍h ;  chóng-sī Sò-lô chēng-chēng , 
