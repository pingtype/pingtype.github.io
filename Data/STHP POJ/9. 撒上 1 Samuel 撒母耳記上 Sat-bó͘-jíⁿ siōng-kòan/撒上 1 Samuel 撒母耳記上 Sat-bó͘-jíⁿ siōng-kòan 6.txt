1 Iâ-hô-hoa ê iok-kūi tòa tī Hui-lī-sū lâng ê tōe chhit-ge̍h-ji̍t kú , 2 Hui-lī-sū lâng kiò hiah ê chè-si kap su̍t-sū kóng ,  Iâ-hô-hoa ê iok-kūi lán tio̍h cháiⁿ-iūⁿ siat-hoat? chhiáⁿ chí-sī goán tio̍h cháiⁿ-iūⁿ sàng i tò-khì pún só͘-chāi , 3 In kóng ,  Lín nā sàng Í-sek-lia̍t Siōng-tè ê iok-kūi khì ,  m̄-thang hō͘ i khang-khang khì ,  tek-khak tio̍h ēng pó͘-kè-sit ê chè hêng i ;  lín chiah ōe tit-tio̍h hó ,  iā ōe chai I ê chhiú siáⁿ-sū bô lī-khui lín , 4 In kóng ,  Goán tio̍h ēng sím-mi̍h chòe pó͘-kè-sit ê chè lâi hêng I ah? Ìn kóng ,  Tio̍h ēng kim lia̍p-á gō͘-ê ,  kim niáu-chhú gō͘-chiah ,  chiàu Hui-lī-sū siú-léng ê siàu-gia̍h ;  in-ūi lín kap lín ê siú-léng só͘ tú-tio̍h ê chai-ē chi̍t-iūⁿ , 5 Só͘-í lín tio̍h chòe lín ê lia̍p-á ê siōng ,  kap húi-siong lín ê tōe niáu-chhú ê siōng ;  koh tio̍h kui êng-kng hō͘ Í-sek-lia̍t ê Siōng-tè ;  kiám-chhái I tùi-tī lín ,  kap lín ê siōng-tè ,  kap lín ê tōe ,  ōe pàng khin I ê chhiú , 6 Lín siáⁿ-sū ngī lín ê sim ,  chhin-chhiūⁿ Ai-ki̍p lâng kap Hoat-ló ngī in ê sim ah? Siōng-tè tī in tiong-kan kiâⁿ sîn-jiah ,  in kiám bô pàng peh-sìⁿ khì ,  peh-sìⁿ chiū khì mah?7 Taⁿ lín tio̍h pī-pān chi̍t-tiuⁿ sin ê chhia ,  kap nn̄g-chiah ū-lin ê gû-bú ,  bē-bat kòa taⁿ ê ,  chiong chiah ê gû pa̍k tī chhia-nih ,  iā hō͘ gû-á-kiáⁿ lī-khui i ,  tò-khì in chhù , 8 Ēng Iâ-hô-hoa ê iok-kūi hē tī chhia-nih ,  iā ēng lí só͘ hêng kim ê pó-mi̍h chòe pó͘-kè-sit ê chè ê ,  lok tī siuⁿ-lāi ,  hē tī kūi-piⁿ ,  sàng i khì , 9 Lín tio̍h khòaⁿ ,  i nā tùi i kau-kài ê lō͘ chiūⁿ kàu Pek-sī-be̍k ,  chiū kàng chit ê tōa chai-ē hō͘ lán-ê si̍t-chāi sī I ;  nā bô ,  chiū thang chai phah-lán-ê m̄-sī I ê chhiú ,  sī lán ngó͘-jiân tú-tio̍h-ê , 10 Hiah ê lâng chiū án-ni kiâⁿ ,  chiong nn̄g-chiah ū-lin ê gû-bú pa̍k tī chhia-nih ,  koh koaiⁿ gû-á-kiáⁿ tī chhù-lāi , 11 Koh ēng Iâ-hô-hoa ê iok-kūi ,  í-ki̍p khǹg kim niáu-chhú kap lia̍p-á-siōng ê siuⁿ ,  lóng hē tī chhia-nih ; 12 gû-bú ti̍t-ti̍t ǹg Pek-sī-be̍k ê lō͘ khì ,  tùi tōa-lō͘ kiâⁿ ,  ná-kiâⁿ ná-háu ,  bô phian chó-iū ;  Hui-lī-sū hiah ê siú-léng tè āu-bīn khì ,  kàu Pek-sī-be̍k ê kéng-kài , 13 Tú-tú Pek-sī-be̍k lâng tī soaⁿ-kok koah be̍h ,  kia̍h-ba̍k khòaⁿ-kìⁿ iok-kūi ,  khòaⁿ-kìⁿ chiū hoaⁿ-hí , 14 Chhia kàu Pek-sī-be̍k lâng Iok-su-a ê hn̂g ,  chiū thêng-teh ;  tī-hia ū chi̍t-tè tōa-tè chio̍h-pôaⁿ ;  in phòa chhia ê chhâ hiàn nn̄g chiah gû-bú chòe sio-chè hō͘ Iâ-hô-hoa , 15 Lī-bī lâng chiong Iâ-hô-hoa ê iok-kūi ,  kap i piⁿ-á tóe kim ê pó-mi̍h ê siuⁿ ,  the̍h-lo̍h-lâi ,  hē tī hit tè tōa chio̍h-pôaⁿ ê téng-bīn ,  Pek-sī-be̍k lâng tī hit-ji̍t hiàn sio-chè kap chè-sū ,  hō͘ Iâ-hô-hoa , 16 Hui-lī-sū lâng gō͘ ê siú-léng khòaⁿ-kìⁿ ,  siâng hit-ji̍t chiū tò-khì Í-kek-lûn , 17 Hui-lī-sū lâng hêng hō͘ Iâ-hô-hoa chòe pó͘-kè-sit ê chè ê kim lia̍p-á ,  chiū-sī chiah-ê ;  chi̍t-lia̍p ūi-tio̍h A-si̍t-tu̍t ,  chi̍t-lia̍p ūi-tio̍h Ka-sat ,  chi̍t-lia̍p ūi-tio̍h A-si̍t-ki-lûn ,  chi̍t-lia̍p ūi-tio̍h Ka-te̍k ,  chi̍t-lia̍p ūi-tio̍h Í-kek-lûn ; 18 kim niáu-chhú ê siàu-gia̍h ,  sī chiàu Hui-lī-sū ê siú-léng só͘ koán ê siâⁿ ,  chiū-sī kian-kò͘ ê siâⁿ kap hiuⁿ-siā ;  iā sòa kàu tōa tè chio̍h-pôaⁿ ,  chiū-sī hē Iâ-hô-hoa ê iok-kūi ê ;  chit tè chio̍h-pôaⁿ kàu kin-á-ji̍t iáu tī Pek-sī-be̍k lâng Iok-su-a ê hn̂g , 19 Iâ-hô-hoa phah-sí Pek-sī-be̍k lâng ,  in-ūi in khòaⁿ I ê iok-kūi-lāi ,  chiū phah-sí in chhit-cha̍p lâng ;  gō͘-bān lâng peh-sìⁿ ai-khàu ,  in-ūi Iâ-hô-hoa tōa-tōa phah-sí peh-sìⁿ , 20 Pek-sī-be̍k lâng kóng ,  Chī-chūi ōe khiā tī Iâ-hô-hoa ,  chit ê sèng ê Siōng-tè ,  ê bīn-chêng ah? I beh chiūⁿ-khì sím-mi̍h lâng hia ,  lâi lī-khui lán ah?21 Tùi án-ni chhe lâng khì kìⁿ Ki-lia̍t-iâ-lîm khiā-khí ê peh-sìⁿ ,  kóng ,  Hui-lī-sū lâng chiong Iâ-hô-hoa ê iok-kūi sàng tò-lâi ;  lín lo̍h-lâi ,  kng chiūⁿ-khì lín hia , 
