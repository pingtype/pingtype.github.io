1 A-bûn lâng Ná-hat chiūⁿ-kàu Ki-lia̍t ê Ngá-pí ,  chat-iâⁿ beh kong-kek i ;  Ngá-pí ê chèng-lâng kā Ná-hat kóng ,  Lí kap goán li̍p-iok ,  goán chiū beh ho̍k-sāi lí , 2 A-bûn lâng Ná-hat ìn kóng ,  Góa kap lín li̍p-iok ,  tio̍h án-ni ,  chiū-sī iah lín chèng-lâng ê chiàⁿ-ba̍k ,  góa thang ēng chit-ê lâi lêng-jio̍k Í-sek-lia̍t lâng , 3 Ngá-pí ê tiúⁿ-ló kā i kóng ,  Kiû lí khoan-iông goán chhit-ji̍t ,  hō͘ goán chhe lâng khì Í-sek-lia̍t ê choân-kéng ;  nā bô lâng kiù goán ,  goán chiū chhut-lâi chiū lí , 4 Só͘ chhe ê lâng kàu Sò-lô ê Ki-pí-a ,  chiong chiah ê ōe kóng hō͘ peh-sìⁿ thiaⁿ ;  peh-sìⁿ chiū lóng khui-siaⁿ háu , 5 Sò-lô tú-tn̄g tùi chhân-nih kóaⁿ-gû tò-lâi ;  Sò-lô kóng ,  Peh-sìⁿ ūi siáⁿ-sū thî-khàu? In chiū chiong Ngá-pí lâng ê ōe kā i kóng , 6 Sò-lô thiaⁿ-kìⁿ chiah ê ōe ,  Siōng-tè ê Sîn tōa-tōa kám-tōng i ;  i tōa siū-khì , 7 I chiū chiong chi̍t tùi gû chhiat chi̍t-tè chi̍t-tè ,  kau-tài sù-chiá sàng kàu Í-sek-lia̍t ê choân-kéng ,  kóng ,  Kìⁿ-nā bô chhut-lâi kun-tè Sò-lô kap Sat-bó͘-jíⁿ ê ,  iā beh án-ni khoán-thāi i ê gû ,  Iâ-hô-hoa hō͘ peh-sìⁿ kiaⁿ ,  in chiū lóng chhut-lâi chhin-chhiūⁿ chi̍t-lâng , 8 Tī Pí-sek tiám-sǹg hiah ê lâng ;  Í-sek-lia̍t lâng ū saⁿ-cha̍p-bān ,  Iû-tāi lâng ū saⁿ-bān , 9 In kā só͘ chhe ê lâng kóng ,  Lín tio̍h án-ni hê-hok Ki-lia̍t ê Ngá-pí lâng ,  kóng ,  Bîn-á-ji̍t chiong-kūn tiong-tàu ê sî ,  lín beh tit-tio̍h chín-kiù ;  só͘ chhe ê lâng tò-khì kā Ngá-pí lâng kóng ,  in chiū hoaⁿ-hí , 10 Ngá-pí lâng chiū kā A-bûn lâng kóng ,  Bîn-á-ji̍t goán beh chhut-lâi chiū lín ,  lín thang chhut-chāi ì-sù khoán-thāi goán , 11 Keh-ji̍t Sò-lô pun peh-sìⁿ chòe saⁿ-tūi ,  tī gō͘-kiⁿ-chá ê sî ,  ji̍p A-bûn lâng ê kun-iâⁿ ,  phah-sí in kàu ji̍t beh tàu ;  só͘ chhun ê lâng lóng cháu sì-sòaⁿ ,  bô nn̄g-lâng saⁿ-kap tòa chi̍t-ūi , 12 Peh-sìⁿ kā Sat-bó͘-jíⁿ kóng ,  Hit-ê kóng ,  Sò-lô kiám ōe koán-hat lán-ê sī chī-chūi ah? Tio̍h lia̍h hiah ê lâng chhut-lâi ,  goán beh thâi-sí i , 13 Sò-lô kóng ,  Kin-á-ji̍t chi̍t-lâng iā m̄-thang thâi-sí ;  in-ūi kin-á-ji̍t Iâ-hô-hoa chín-kiù Í-sek-lia̍t , 14 Sat-bó͘-jíⁿ kā peh-sìⁿ kóng ,  Lâi ah ,  lán lâi khì Kiat-kah ,  tī-hia têng-chài kiàn-li̍p kok , 15 Chèng peh-sìⁿ chiū khì Kiat-kah ;  tī Kiat-kah tng Iâ-hô-hoa ê bīn-chêng siat-li̍p Sò-lô chòe-ông ;  in tī-hia hiàn siā-un-chè tī Iâ-hô-hoa ê bīn-chêng ,  Sò-lô kap Í-sek-lia̍t chèng-lâng tōa-tōa hoaⁿ-hí , 
