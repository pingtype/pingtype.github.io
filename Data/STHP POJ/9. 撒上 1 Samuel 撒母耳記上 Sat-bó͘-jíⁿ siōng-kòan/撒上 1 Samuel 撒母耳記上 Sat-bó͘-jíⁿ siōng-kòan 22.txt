1 Tāi-pi̍t chiū lī-khui hia ,  cháu kàu A-tō͘-lân ê tōng ;  i ê hiaⁿ-tī kap i ê lāu-pē choân-ke thiaⁿ-kìⁿ ,  chiū lóng lo̍h-khì kàu i hia , 2 Kìⁿ-nā khún-pek-ê ,  khiàm-chè-ê ,  sim-lāi ut-chut-ê ,  lóng chū-chi̍p kàu i hia ;  Tāi-pi̍t chiū chòe in ê thâu ;  óa i ê iok-lio̍k ū sì-pah lâng , 3 Tāi-pi̍t tùi hia khì Mô͘-ap ê Bí-su-pa ,  kā Mô͘-ap ông kóng ,  Kiû lí iông-ún góa ê lāu-pē ,  góa ê lāu-bú chhut-lâi ,  tiàm lín chia khiā ,  thèng-hāu góa chai Siōng-tè beh kā góa cháiⁿ-iūⁿ kiâⁿ , 4 I chhōa in kàu Mô͘-ap ông ê bīn-chêng ,  Tāi-pi̍t tiàm tī soaⁿ-chē ê sî-chūn ,  i ê pē-bú iā tiàm tī Mô͘-ap ông hia , 5 Sian-ti Ka-tek kā Tāi-pi̍t kóng ,  Lí m̄-thang tiàm tī ōe-só͘ ,  tio̍h khì Iû-tāi tōe ,  Tāi-pi̍t chiū lī-khui hia ,  khì kàu Hap-lia̍t ê chhiū-nâ , 6 Sò-lô tī Ki-pí-a ê La̍h-má ,  chē tī sûi-si-liú ê chhiū-kha ,  chhiú-nih kia̍h chhiuⁿ ,  chèng jîn-sîn ûi-lûi tī i ê chó-iū ,  Sò-lô thiaⁿ-kìⁿ kóng ,  Tāi-pi̍t kap tè ê lâng hō͘ lâng tú-tio̍h , 7 Sò-lô chiū kā ûi i ê jîn-sîn kóng ,  Piān-ngá-bín lâng ah ,  lín tio̍h thiaⁿ ;  Iâ-se ê kiáⁿ ōe ēng chhân kap phû-tô-hn̂g hō͘ lín ta̍k-lâng mah? ōe siat-li̍p lín ta̍k-lâng chòe chhian-chóng ,  peh-chóng mah?8 Lín kéng-jiân saⁿ-kap kè-bô͘ kong-kek góa ;  góa ê kiáⁿ bat kap Iâ-se ê kiáⁿ kiat-iok ,  bô lâng pò góa chai ;  lín tiong-kan bô chi̍t-lâng khó-lîn góa ;  góa ê kiáⁿ kàu-so góa ê jîn-sîn kong-kek góa ,  tng-tán góa ,  chhin-chhiūⁿ kin-á-ji̍t ê khoán ,  lín lóng bô pò góa chai , 9 Hit-sî Í-tong lâng To-ek khiā tī Sò-lô jîn-sîn ê tiong-kan ,  kā i kóng ,  Góa bat khòaⁿ-kìⁿ Iâ-se ê kiáⁿ kàu Lô-pek ,  kàu A-hi-tu̍t ê kiáⁿ A-hi-bí-le̍k hia , 10 A-hi-bí-le̍k thòe i mn̄g Iâ-hô-hoa ,  koh hō͘ i chia̍h-mi̍h ,  iā ēng Hui-lī-sū lâng Ko-lī-à ê to hō͘ i , 11 Ông chiū chhe lâng tiàu A-hi-tu̍t ê kiáⁿ ,  chè-si A-hi-bí-le̍k ,  kap i lāu-pē choân-ke ,  chiū-sī tiàm tī Lô-pek hiah ê chè-si ;  in chiū lóng lâi ông hia , 12 Sò-lô kóng ,  A-hi-tu̍t ê kiáⁿ ah ,  tio̍h thiaⁿ ,  I ìn kóng ,  Góa ê chú ah ,  góa tī-chia , 13 Sò-lô kā i kóng ,  Lín siáⁿ-sū kap Iâ-se ê kiáⁿ kè-bô͘ kong-kek góa ,  lí kéng-jiân ēng piáⁿ kap to hō͘ i ;  koh thòe i mn̄g Siōng-tè ,  hō͘ i khí-lâi kong-kek góa ,  tng-tán góa ,  chhin-chhiūⁿ kin-á-ji̍t ê khoán?14 A-hi-bí-le̍k ìn ông kóng ,  Lí ê jîn-sîn tiong ,  chī-chūi ōe pí-tit Tāi-pi̍t ê chīn-tiong ah? i sī ông ê kiáⁿ-sài ,  koh chòe lí ê chham-bô͘ ,  iā tī lí ê ke-tiong sī chun-kùi ê ; 15 góa kiám-sī tùi kin-á-ji̍t chiah thòe i mn̄g Siōng-tè mah? Góa koat-toàn bô hit-hō ì-sù ;  ông bo̍h-tit ēng sím-mi̍h kui tī lô͘-po̍k kap góa ê lāu-pē choân-ke ;  in-ūi chiah-ê it-chhè ê sū ,  bô-lūn tōa-sòe ,  lí ê lô͘-po̍k lóng m̄-chai , 16 Ông kóng ,  A-hi-bí-le̍k ah ,  lí kap lí ê lāu-pē choân-ke lóng tek-khak tio̍h sí , 17 Ông bēng-lēng chó-iū ê sī-ōe kóng ,  Lín oa̍t-tńg khì thâi Iâ-hô-hoa ê chè-si ;  in-ūi in iā pang-chān Tāi-pi̍t ,  koh in-ūi in chai Tāi-pi̍t tô-cháu ,  kéng-jiân bô pò góa chai ,  Chóng-sī ông ê jîn-sîn m̄-khéng chhun-chhiú phah-sí Iâ-hô-hoa ê chè-si , 18 Ông kā To-ek kóng ,  Lí oa̍t-tńg khì phah hiah ê chè-si ,  Í-tong lâng To-ek chiū oa̍t-tńg khì phah chè-si ;  hit-ji̍t thâi-sí chhēng iù-tōe-pò͘ ê í-hut-tek poeh-cha̍p-gō͘ lâng , 19 Koh ēng to phah chè-si ê siâⁿ Lô-pek kî-tiong ê lâm-lú ,  gín-ná ,  chia̍h-lin ê eⁿ-á ,  kap gû ,  lû ,  iûⁿ ,  lóng ēng to thâi-sí , 20 A-hi-tu̍t ê kiáⁿ ,  A-hi-bí-le̍k ū chi̍t ê kiáⁿ ,  miâ kiò A-pí-a-tha ,  thoat-lī cháu-khì tè Tāi-pi̍t , 21 A-pí-a-tha kā Tāi-pi̍t kóng ,  Sò-lô ū thâi-sí Iâ-hô-hoa ê chè-si , 22 Tāi-pi̍t kā A-pí-a-tha kóng ,  Hit-ji̍t Í-tong lâng To-ek tī-hia ,  góa chai i tek-khak ōe kā Sò-lô kóng ;  lí ê lāu-pē choân-ke sit-lo̍h sìⁿ-miā ,  lóng sī in-ūi góa ê iân-kò͘ , 23 Lí tio̍h kap góa tòa ,  m̄-bián kiaⁿ ;  in-ūi siàu-siūⁿ góa ê sìⁿ-miā-ê chiū-sī siàu-siūⁿ lí ê sìⁿ-miā ;  lí kap góa tòa ,  ōe tit-tio̍h pó-choân , 
