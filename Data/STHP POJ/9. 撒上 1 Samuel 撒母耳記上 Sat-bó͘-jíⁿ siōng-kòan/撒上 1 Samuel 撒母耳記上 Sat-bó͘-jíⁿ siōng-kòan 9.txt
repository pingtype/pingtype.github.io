1 Ū chi̍t ê Piān-ngá-bín lâng ,  miâ-kiò Ki-sū ,  sī Piān-ngá-bín lâng A-húi-a ê goân-sun ,  Pí-ko-la̍h ê cheng-sun ,  Sián-lô ê sun ,  A-piat ê kiáⁿ ,  sī chi̍t ê tōa khùi-la̍t ê ióng-sū , 2 I ū chi̍t ê kiáⁿ ,  miâ-kiò Sò-lô ,  ióng-chòng koh hó siⁿ-chòe ,  tī Í-sek-lia̍t tiong bô chi̍t-lâng ōe pí-tit i ê hó siⁿ-chòe ;  sin-thé pí chèng-lâng khah-koâiⁿ chi̍t ê thâu-khak , 3 Sò-lô ê lāu-pē Ki-sū phah-m̄-kìⁿ kúi-nā chiah lû-bú ,  Ki-sū kā i ê kiáⁿ Sò-lô kóng ,  Lí chhōa chi̍t ê lô͘-po̍k khí-sin khì chhē lû-bú , 4 I chiū keng-kè Í-hoat-liân soaⁿ-tōe ,  kap Sa-lī-sa ê tōe ,  lóng chhē-bô ;  koh keng-kè Sa-lîm ê tōe ,  iā bô tī-hia ;  koh keng-kè Piān-ngá-bín ê tōe ,  iā chhē-bô , 5 Kàu So͘-hut ê tōe ,  Sò-lô kā kun-tè i ê lô͘-po̍k kóng ,  Lâi-ah ,  lán tò-lâi-khì ,  kiaⁿ-liáu góa ê lāu-pē bô khòa-lū lû ,  lâi hoân-ló lán , 6 Lô͘-po̍k kóng ,  Khòaⁿ ah ,  chit ê siâⁿ-nih ū chi̍t-ê Siōng-tè ê lô͘-po̍k ,  sī lâng só͘ chun-tiōng ê ,  kìⁿ i só͘-kóng-ê lóng tek-khak èng-giām ;  lán m̄-ta̍t-tio̍h khì i hia ;  kiám-chhái i ōe chí-sī lán só͘ kiâⁿ ê lō͘ , 7 Sò-lô kā lô͘-po̍k kóng ,  Lán nā khì ,  ū sím-mi̍h thang sàng hit-lâng ah? in-ūi lán tē-á-lāi ê chia̍h-mi̍h lóng liáu lah ,  iā bô lé-mi̍h thang sàng hit ê Siōng-tè ê lô͘-po̍k ;  lán sin-piⁿ iáu ū sím-mi̍h mi̍h bô?8 Lô͘-po̍k koh ìn Sò-lô kóng ,  Góa chhiú-nih ū gûn chi̍t sià-khek-le̍k ê sì-hūn-chi̍t ;  góa chiong chit-ê lâi sàng hit-ê Siōng-tè ê lô͘-po̍k ,  chhiáⁿ i chí-sī lán só͘ kiâⁿ ê lō͘ , 9 (Chêng Í-sek-lia̍t tiong ,  nā ū lâng khì mn̄g Siōng-tè ,  chiū kóng ,  Lán lâi khì kìⁿ sian-kiàn ;  in-ūi hiān-kim chheng sian-ti ,  chêng chheng sian-kiàn , )10 Sò-lô kā lô͘-po̍k kóng ,  Lí só͘ kóng ê ōe hó ;  lâi-ah ,  lán lâi-khì ;  in chiū khì Siōng-tè ê lâng só͘ tiàm ê siâⁿ , 11 In chiūⁿ soaⁿ-phiâⁿ beh ji̍p siâⁿ ,  chiū tú-tio̍h kúi-nā ê siàu-liân ê cha-bó͘-gín-ná chhut-lâi chhiūⁿ-chúi ,  mn̄g in kóng ,  Sian-kiàn tī-chia bô?12 Cha-bó͘-gín-ná ìn kóng ,  Sī lah ,  tī-chia ;  khòaⁿ ah ,  i tī lí ê thâu-chêng ;  kóaⁿ-kín khì ,  i kin-á-ji̍t tú-á kàu siâⁿ ;  in-ūi kin-á-ji̍t peh-sìⁿ tī soaⁿ-thâu-tôaⁿ hiàn-chè ; 13 tī i iáu-bē chiūⁿ-khì soaⁿ-thâu-tôaⁿ beh chia̍h-toh ê tāi-seng ,  lín chi̍t-ē ji̍p siâⁿ chiū ōe tú-tio̍h i ;  in-ūi i iáu-bē kàu ,  peh-sìⁿ bô tāi-seng chia̍h ;  tek-khak thèng-hāu i tāi-seng chiok-hok chè-mi̍h ,  jiân-āu só͘ chhiáⁿ ê lâng-kheh chiah chia̍h ;  taⁿ lín chiūⁿ-khì ,  chit-sî ōe tú-tio̍h i , 14 Nn̄g-lâng chiū chiūⁿ siâⁿ ;  í-keng ji̍p siâⁿ ,  Sat-bó͘-jíⁿ chhut-lâi ,  beh chiūⁿ koâiⁿ ê só͘-chāi ,  chiū tú-tio̍h in , 15 Sò-lô bē kàu ê chêng chi̍t-ji̍t ,  Iâ-hô-hoa í-keng khé-sī Sat-bó͘-jíⁿ kóng , 16 Bîn-á-chài chit-sî ,  Góa beh chhe chi̍t-lâng tùi Piān-ngá-bín tōe kàu lí chia ;  lí tio̍h kā i boah-iû chòe Góa ê peh-sìⁿ Í-sek-lia̍t ê thâu ;  i beh kiù Góa ê peh-sìⁿ thoat-lī Hui-lī-sū lâng ê chhiú ;  in-ūi Góa ê peh-sìⁿ ai-kiû ê siaⁿ thàu-kàu Góa ,  Góa khòaⁿ-kò͘ in , 17 Sat-bó͘-jíⁿ khòaⁿ-kìⁿ Sò-lô ê sî ,  Iâ-hô-hoa kā i kóng ,  Khòaⁿ ah ,  chit-lâng chiū-sī Góa só͘ kā lí kóng ê ,  i beh koán-lí Góa ê peh-sìⁿ , 18 Sò-lô tī siâⁿ-mn̂g-nih óa-kūn Sat-bó͘-jíⁿ kóng ,  Chhiáⁿ kā góa kóng ,  sian-kiàn ê chhù tī toh-lo̍h?19 Sat-bó͘-jíⁿ ìn Sò-lô kóng ,  Góa chiū-sī sian-kiàn ;  lí tī góa ê thâu-chêng chiūⁿ-khì koâiⁿ ê só͘-chāi ,  in-ūi lín kin-á-ji̍t beh kap góa chia̍h ;  bîn-á-chá-khí góa beh hō͘ lí khì ;  lí sim-lāi ê sū lóng beh kā lí kóng , 20 Lí saⁿ-ji̍t chêng phah-m̄-kìⁿ hiah ê lû-bú ,  lí m̄-bián khòa-ì ,  í-keng chhē-tio̍h lah ,  Í-sek-lia̍t chèng-lâng só͘ him-bō͘-ê kui chī-chūi ah? kiám m̄-sī kui lí ,  kap lí ê lāu-pē ê ke mah?21 Sò-lô ìn kóng ,  Góa kiám m̄-sī Piān-ngá-bín lâng ,  Í-sek-lia̍t chi-phài tiong ke̍k sió-khóa ê mah? Piān-ngá-bín chi-phài chiah ê ke ê tiong-kan ,  góa ê ke kiám m̄-sī ke̍k bî-sòe mah? Lí siáⁿ-sū tùi góa kóng chit hō ōe?22 Sat-bó͘-jíⁿ chhōa Sò-lô kap kun-tè i ê lâng ji̍p kheh-thiaⁿ ,  hō͘ in tī só͘ chhiáⁿ ê lâng ê tiong-kan chē tōa-ūi ;  só͘-chhiáⁿ-ê iok-lio̍k ū saⁿ-cha̍p lâng , 23 Sat-bó͘-jíⁿ kā tû-pâng kóng ,  Góa só͘ kau-tài lí ,  kah lí tio̍h siu-teh hit-hūn ,  taⁿ thang phâng-lâi , 24 Tû-pâng chiū phâng hit-thúi ,  kap téng-bīn só͘ ū-ê ,  hē tī Sò-lô ê bīn-chêng ,  Sat-bó͘-jíⁿ kóng ,  Lí khòaⁿ ,  chit-ê só͘ lâu-ê ,  lí tio̍h the̍h-khí-lâi chia̍h ;  in-ūi góa chhiáⁿ peh-sìⁿ ê sî ,  tiâu-kò͘-ì kā lí lâu-teh kàu tiāⁿ-tio̍h ê ji̍t ,  Hit-ji̍t Sò-lô chiū kap Sat-bó͘-jíⁿ saⁿ-kap chia̍h , 25 In tùi koâiⁿ ê só͘-chāi lo̍h-lâi ,  ji̍p siâⁿ ,  Sat-bó͘-jíⁿ kap Sò-lô tī chhù-téng kóng-ōe , 26 In chá-chá khí-lâi ,  phah-phú-kng ê sî ,  Sat-bó͘-jíⁿ tī chhù-téng kiò Sò-lô kóng ,  Khí-lâi ah ,  góa beh sàng lí tò-khì ,  Sò-lô chiū khí-lâi ;  i kap Sat-bó͘-jíⁿ nn̄g-lâng chhut-khì gōa-bīn , 27 In lo̍h-khì kàu siâⁿ ê kak-thâu ,  Sat-bó͘-jíⁿ kā Sò-lô kóng ,  Tio̍h hoan-hù lô͘-po̍k tāi-seng lán khì ;  lô͘-po̍k chiū khì ;  koh kóng ,  Lí chhiáⁿ khiā-teh ,  góa beh hō͘ lí thiaⁿ Siōng-tè ê ōe , 
