1 Tāi-pi̍t kap Sò-lô kóng bêng-pe̍k ,  Iok-ná-tan ê sìⁿ-miā kap Tāi-pi̍t ê sìⁿ-miā siⁿ saⁿ-liân ;  Iok-ná-tan thiàⁿ i chhin-chhiūⁿ ka-kī ê sìⁿ-miā , 2 Hit-ji̍t Sò-lô lâu i ,  bô hō͘ i tò-khì lāu-pē ê ke , 3 Iok-ná-tan kap Tāi-pi̍t nn̄g-lâng kiat-iok ,  in-ūi i thiàⁿ i chhin-chhiūⁿ ka-kī ê sìⁿ-miā , 4 Iok-ná-tan thǹg i sin-khu ê gōa-saⁿ ,  hō͘ Tāi-pi̍t ;  koh chiong i ê kun-ho̍k ,  liân i ê to ,  i ê keng ,  i ê io-tòa ,  iā hō͘ i , 5 Kìⁿ-nā Sò-lô chhe i khì toh-lo̍h ,  Tāi-pi̍t só͘ khì bô m̄ cheng-thong ;  Sò-lô chiū siat-li̍p i chòe chiàn-sū ê thâu-lâng ,  Chèng peh-sìⁿ kap Sò-lô ê jîn-sîn lóng khòaⁿ-chòe hó , 6 Tāi-pi̍t phah-sí hit ê Hui-lī-sū lâng tò-tńg ,  in tò-lâi ê sî ,  hiah ê hū-lú tùi Í-sek-lia̍t ta̍k ê siâⁿ chhut-lâi ,  chhiùⁿ-koa ,  thiàu-bú ,  ēng lin-long-kó͘ ,  ēng hoaⁿ-hí ,  ēng chok-ga̍k ê khì-kū ,  lâi ngiâ-chih Sò-lô ông , 7 Hiah ê hū-lú thiàu-bú ,  ū-ê chhiùⁿ ,  ū-ê hô[hō] ,  kóng ,  Sò-lô thâi-sí in chheng-chheng , 	Tāi-pi̍t thâi-sí in bān-bān , 8 Sò-lô put-chí siū-khì ,  bô hoaⁿ-hí chit ê ōe ,  chiū kóng ,  Chiong bān-bān hō͘ Tāi-pi̍t ,  chheng-chheng hō͘ góa ,  chí-ū chhun kok-ūi bē hō͘ i nā-tiāⁿ , 9 Tùi hit-ji̍t khí ,  Sò-lô khòaⁿ-kìⁿ Tāi-pi̍t chiū gîn i , 10 Keh-ji̍t tùi Siōng-tè hia lâi ê pháiⁿ-sîn tōa-tōa lîm-kàu Sò-lô ,  i chiū tī chhù-lāi kóng sian-ti ōe ,  Tāi-pi̍t chiàu-siông ēng chhiú tôaⁿ-khîm ,  Sò-lô chhiú-nih ū chhiuⁿ , 11 Sò-lô ēng chhiuⁿ cho̍h-khì ,  in-ūi kóng ,  Góa beh chhì Tāi-pi̍t ,  tèng i tī piah-nih ,  Tāi-pi̍t tī i ê bīn-chêng siám-pī nn̄g-pái , 12 Sò-lô kiaⁿ Tāi-pi̍t ,  in-ūi Iâ-hô-hoa kap i tī-teh ,  lī-khui Sò-lô , 13 Sò-lô chiah hō͘ Tāi-pi̍t lī-khui i ,  siat-li̍p i chòe chhian-chóng ;  i tī peh-sìⁿ ê bīn-chêng chhut-ji̍p , 14 Tāi-pi̍t kìⁿ só͘ chòe ê tāi-chì bô m̄ cheng-thong ,  Iâ-hô-hoa kap i tī-teh , 15 Sò-lô khòaⁿ-kìⁿ Tāi-pi̍t só͘ chòe ê tāi-chì chin cheng-thong ,  put-chí kiaⁿ i , 16 To̍k-to̍k Í-sek-lia̍t kap Iû-tāi ê chèng lâng lóng thiàⁿ Tāi-pi̍t ,  in-ūi i tī in bīn-chêng chhut-ji̍p , 17 Sò-lô kā Tāi-pi̍t kóng ,  Khòaⁿ ah ,  góa beh ēng tōa cha-bó͘-kiáⁿ Bí-la̍h hō͘ lí chòe-bó͘ ,  to̍k-to̍k ài lí chòe góa ê ióng-sū ,  thòe Iâ-hô-hoa kau-chiàn ,  Sò-lô sim-lāi kóng ,  Góa m̄-thang chhin-chhiú hāi i ,  tio̍h chioh Hui-lī-sū lâng ê chhiú hāi i , 18 Tāi-pi̍t kā Sò-lô kóng ,  Góa sī chī-chūi ,  góa ū sím-mi̍h sin-hūn ,  góa lāu-pē ê ke tī Í-sek-lia̍t tiong sī sím-mi̍h hō ê ke ,  góa thang chòe ông ê kiáⁿ-sài mah?19 Sò-lô ê cha-bó͘-kiáⁿ Bí-la̍h tiāⁿ-tio̍h hō͘ Tāi-pi̍t ê kî kàu lah ,  kéng-jiân hō͘ Bí-hô-la̍h lâng A-tek-lia̍t chòe-bó͘ , 20 Sò-lô ê cha-bó͘-kiáⁿ Bí-kah thiàⁿ Tāi-pi̍t ;  ū lâng kā Sò-lô kóng ;  Sò-lô hoaⁿ-hí chit ê sū , 21 Sò-lô sim-lāi kóng ,  Góa chiong chit ê cha-bó͘-kiáⁿ hō͘ Tāi-pi̍t chòe lô-bāng lâi bāng i ;  thang chioh Hui-lī-sū lâng ê chhiú hāi i ,  Sò-lô chiū kā Tāi-pi̍t kóng ,  Taⁿ chit ê tē-jī pái lí thang chòe góa ê kiáⁿ-sài , 22 Sò-lô hoan-hù jîn-sîn kóng ,  Lín àm-chīⁿ kā Tāi-pi̍t kóng ,  Ông hoaⁿ-hí lí ,  jîn-sîn iā thiàⁿ lí ;  só͘-í lí thang chòe ông ê kiáⁿ-sài , 23 Sò-lô ê jîn-sîn chiū chiong chiah ê ōe kóng hō͘ Tāi-pi̍t thiaⁿ ;  Tāi-pi̍t kóng ,  Lín phah-sǹg chòe ông ê kiáⁿ-sài sī sió-khóa sū mah? góa sī sòng-hiong pi-bî ê lâng , 24 Sò-lô ê jîn-sîn hê-hok ,  kóng ,  Tāi-pi̍t só͘ kóng ê ,  án-ni ,  án-ni , 25 Sò-lô kóng ,  Lín tio̍h tùi Tāi-pi̍t án-ni kóng ,  ông m̄-ài sím-mi̍h phèng-lé ,  chí-ū beh chi̍t-pah ê Hui-lī-sū lâng iông-bu̍t ê phê ,  thang pò-siû tī ông ê tùi-te̍k ,  Sò-lô ê ì-sù beh hō͘ Tāi-pi̍t sí tī Hui-lī-sū lâng ê chhiú , 26 I ê jîn-sîn chiong chiah ê ōe kā Tāi-pi̍t kóng ;  Tāi-pi̍t hoaⁿ-hí beh chòe ông ê kiáⁿ-sài , 27 Ji̍t-kî iáu-bē kàu ,  Tāi-pi̍t khí-lâi kap tè i ê lâng ,  khí-sin khì ,  thâi-sí nn̄g-pah ê Hui-lī-sū lâng ,  Tāi-pi̍t tòa hiah ê iông-bu̍t ê phê ,  in chiū chiàu siàu-gia̍h it-chīn hiàn hō͘ ông ,  hō͘ i thang chòe ông ê kiáⁿ-sài ,  Tùi án-ni Sò-lô chiong cha-bó͘-kiáⁿ Bí-kah hō͘ i chòe-bó͘ , 28 Sò-lô khòaⁿ-kìⁿ ,  koh chai Iâ-hô-hoa kap Tāi-pi̍t tī-teh ;  koh Sò-lô ê cha-bó͘-kiáⁿ Bí-kah iā thiàⁿ i , 29 Sò-lô it-hoat kiaⁿ Tāi-pi̍t ;  Sò-lô siông-siông chòe Tāi-pi̍t ê tùi-te̍k , 30 Hui-lī-sū hiah ê siú-léng chhut-lâi kau-chiàn ;  in ta̍k-pái chhut-lâi ,  Tāi-pi̍t só͘ kiâⁿ pí Sò-lô hiah ê jîn-sîn khah cheng-thong ;  tùi án-ni i ê miâ hō͘ lâng koh chun-tiōng , 
