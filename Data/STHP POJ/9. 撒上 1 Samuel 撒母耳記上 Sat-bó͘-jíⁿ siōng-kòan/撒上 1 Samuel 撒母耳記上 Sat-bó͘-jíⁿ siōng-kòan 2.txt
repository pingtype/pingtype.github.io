1 Hap-ná kî-tó kóng , 	Góa ê sim in-ūi Iâ-hô-hoa lâi khoài-lo̍k , 	Góa ê kak in-ūi Iâ-hô-hoa lâi kia̍h-koâiⁿ ; 	Góa ǹg tùi-te̍k káⁿ kóng tōa-ōe , 	In-ūi góa ūi-tio̍h Lí ê chín-kiù lâi hoaⁿ-hí , 2 Bô ū sèng-ê chhin-chhiūⁿ Iâ-hô-hoa ; 	Lí í-gōa bô pa̍t ê ; 	Iā bô chio̍h-pôaⁿ chhin-chhiūⁿ lán ê Siōng-tè , 3 Lín m̄-thang chū-khoa kóng kiau-ngō͘ ê ōe ; 	Iā m̄-thang hō͘ lām-sám ê ōe chhut lí ê chhùi ; 	In-ūi Iâ-hô-hoa sī tì-sek ê Siōng-tè , 	Lâng ê kiâⁿ-chòe hō͘ I phoe-phêng , 4 Ióng-sū ê keng í-keng at-chi̍h ; 	Tio̍h-tak ê lâng ēng khùi-la̍t hâ-io , 5 Pá-chiok-ê ,  hō͘ lâng chhiàⁿ lâi thàn-chia̍h ; 	Iau-ê ,  bô koh iau ; 	Bōe seng-io̍k ê ,  siⁿ chhit ê kiáⁿ , 	Ū chōe-chōe kiáⁿ-ê ,  hoán-tńg soe-jio̍k , 6 Iâ-hô-hoa hō͘ lâng sí ,  iā hō͘ lâng oa̍h ; 	Hō͘ lâng lo̍h im-kan ,  iā hō͘ lâng khí-lâi , 7 Iâ-hô-hoa hō͘ lâng sòng-hiong ,  iā hō͘ lâng hó-gia̍h ; 	Hō͘ lâng kàng-kē ,  iā hō͘ lâng seng-koâiⁿ , 8 I tùi tîn-ai seng-koâiⁿ sòng-hiong lâng , 	Tùi pùn-sò-tui ko-seng khiàm-kheh ê lâng , 	Hō͘ in kap siú-léng saⁿ-kap chē , 	Sòa-chiap êng-kng ê chō-ūi ; 	In-ūi tōe ê thiāu sio̍k tī Iâ-hô-hoa , 	I chiong sè-kài an-tì tī hit téng-bīn , 9 I beh pó-siú I sèng-ê ê kha , 	Hō͘ pháiⁿ-lâng tī o͘-àm-tiong chēng-chauh-chauh ; 	In-ūi lâng óa-khò khùi-la̍t bōe-ōe khah-iâⁿ , 10 Kap Iâ-hô-hoa saⁿ-chiⁿ-ê beh siū phah-chhùi ; 	I beh tùi thiⁿ ēng lûi phah i ; 	Iâ-hô-hoa beh sím-phòaⁿ tōe ê ke̍k-thâu ; 	Siúⁿ-sù khùi-la̍t hō͘ I ê ông , 	Kú-khí I siū boah-iû-ê ê kak , 11 Í-lī-ka-ná tò-khì La̍h-má kàu i ê ke ,  Hit ê gín-ná tī chè-si Í-lī ê bīn-chêng ho̍k-sāi Iâ-hô-hoa , 12 Í-lī hiah ê kiáⁿ sī húi-lūi ,  m̄-bat Iâ-hô-hoa , 13 Chè-si tī peh-sìⁿ ê lē ,  chiū-sī kìⁿ-nā lâng hiàn-chè teh chú-bah ê sî ,  chè-si ê lô͘-po̍k chiū lâi ,  chhiú kia̍h saⁿ-jiáu ê chhe ; 14 ēng chhe chhah-ji̍p poah ,  á-sī tiáⁿ ,  á-sī thih-tiō ,  á-sī e ,  kìⁿ-nā só͘ chhe-chhut-lâi ê bah ,  chè-si lóng the̍h chòe ka-kī-ê ;  in tī Sī-lô chhin-chhiūⁿ án-ni khoán-thāi kìⁿ-nā lâi hia ê Í-sek-lia̍t lâng , 15 Koh tī bē sio iû-lâ ê tāi-seng ,  chè-si ê lô͘-po̍k chiū lâi ,  kā hiàn-chè ê lâng kóng ,  Lí tio̍h ēng bah hō͘ chè-si thang pek ,  in-ūi i m̄-ài lí kè-chú ê bah ,  sī ài chhiⁿ-ê , 16 Hit-lâng nā tùi i kóng ,  Beh tāi-seng sio iû ,  jiân-āu thang chiàu lí ê sim só͘ ài the̍h-khì ,  i chiū kóng ,  M̄ ah ,  chit-tia̍p tio̍h hō͘ góa ;  nā m̄ ,  góa beh kiông-kiông the̍h-khì , 17 Án-ni hiah ê siàu-liân lâng ê chōe tī Iâ-hô-hoa ê bīn-chêng chin-tāng ;  in-ūi lâng iàm-ò͘ⁿ Iâ-hô-hoa ê chè-sū , 18 Hit-sî Sat-bó͘-jíⁿ iáu sòe-hàn ,  chhēng iù-tōe-pò͘ ê í-hut-tek ,  tī Iâ-hô-hoa ê bīn-chêng ho̍k-sāi , 19 Koh i ê lāu-bú ta̍k-nî kā i chòe chi̍t-niá sòe-niá ê tn̂g-saⁿ ;  kap i ê tiōng-hu chiūⁿ-lâi hiàn nî-chè ê sî ,  tòa-lâi hō͘ i , 20 Í-lī kā Í-lī-ka-ná kap i ê bó͘ chiok-hok ,  kóng ,  Goān Iâ-hô-hoa tùi chit ê hū-jîn-lâng koh siúⁿ-sù lí hō͘-è ,  lâi thòe só͘ hêng hō͘ Iâ-hô-hoa ê ,  In chiū tò-khì pún só͘-chāi , 21 Iâ-hô-hoa khòaⁿ-kò͘ Hap-ná ;  i chiū hoâi-īn siⁿ saⁿ ê kiáⁿ ,  nn̄g ê cha-bó͘-kiáⁿ ,  Gín-ná Sat-bó͘-jíⁿ iā tī Iâ-hô-hoa ê bīn-chêng chiām-chiām tōa-hàn , 22 Í-lī chin-lāu ,  thiaⁿ-kìⁿ i ê kiáⁿ tùi Í-sek-lia̍t chèng-lâng só͘ kiâⁿ it-chhè ê sū ,  koh thiaⁿ-kìⁿ in kap hōe-bō͘ mn̂g-chêng chòe-kang ê hū-jîn-lâng su-thong , 23 I chiū kā in kóng ,  Lín siáⁿ-sū kiâⁿ chiah ê sū ah? góa tùi chiah ê chèng peh-sìⁿ thiaⁿ-kìⁿ lín ê pháiⁿ só͘ kiâⁿ ; 24 góa ê kiáⁿ ah ,  m̄-thang án-ni ;  in-ūi góa só͘ thiaⁿ-kìⁿ ê hong-siaⁿ sī m̄-hó ;  lín hō͘ Iâ-hô-hoa ê peh-sìⁿ hoān-chōe , 25 Lâng nā tek-chōe lâng ,  Siōng-tè sím-phòaⁿ i ;  lâng nā tek-chōe Iâ-hô-hoa ,  chī-chūi thòe i kî-tó? Nā-sī in m̄-thiaⁿ lāu-pē ê ōe ;  in-ūi Iâ-hô-hoa chûn-ì beh thâi in , 26 Gín-ná Sat-bó͘-jíⁿ chiām-chiām tōa-hàn ,  tit-tio̍h Iâ-hô-hoa kap lâng ná thiàⁿ i , 27 Ū Siōng-tè ê lô͘-po̍k lâi kìⁿ Í-lī ,  tùi i kóng ,  Iâ-hô-hoa án-ni kóng ,  Lí ê chó͘-kong ê ke ,  chêng tī Ai-ki̍p Hoat-ló ê ke chòe lô͘-po̍k ê sî ,  Góa kiám bô tùi i chhut-hiān mah?28 Góa kiám bô tùi Í-sek-lia̍t chèng chi-phài ,  kéng i chòe Góa ê chè-si ,  tī Góa ê tôaⁿ-téng hiàn-chè ,  sio-hiuⁿ ,  chhēng í-hut-tek tī Góa ê bīn-chêng ;  Í-sek-lia̍t cho̍k só͘ hiàn ê hé-chè Góa kiám bô lóng hō͘ i ê chó͘-kong ê ke mah?29 Góa só͘ bēng-lēng ê chè-sū lé-mi̍h tī Góa khiā-khí ê só͘-chāi ê ,  lín siáⁿ-sū thún-ta̍h i ,  chun-tiōng lí ê kiáⁿ khah kè-thâu chun-tiōng Góa ,  ēng Góa ê peh-sìⁿ Í-sek-lia̍t só͘ hiàn siōng-hó ê lé-mi̍h ,  lâi ka-kī pûi ah?30 Só͘-í Iâ-hô-hoa Í-sek-lia̍t ê Siōng-tè kóng ,  Góa si̍t-chāi bat kóng ,  lí ê ke ,  lí ê lāu-pē ê ke beh éng-oán kiâⁿ tī Góa ê bīn-chêng ;  chóng-sī taⁿ Iâ-hô-hoa kóng ,  Góa koat-toàn m̄ án-ni ;  in-ūi chun-tiōng Góa ê ,  Góa beh chun-tiōng i ,  biáu-sī Góa ê ,  i beh siū khòaⁿ-khin , 31 Khòaⁿ ah ,  ji̍t-chí beh kàu ,  Góa beh chām-tn̄g lí ê chhiú-kut ,  kap lí ê pē ê ke ê chhiú-kut ,  hō͘ lí ê ke-tiong bô chi̍t ê lāu-lâng , 32 Tī Siōng-tè hō͘ Í-sek-lia̍t lâng hióng-hok ê sî ,  lí beh khòaⁿ-kìⁿ Góa ê chhù ê soe-pāi ;  tī lí ê ke-tiong beh éng-oán bô chi̍t ê lāu-lâng ; 33 sio̍k tī lí ê lâng ,  Góa bô tùi Góa ê tôaⁿ châu-bia̍t ê ,  beh phah-pháiⁿ lí ê ba̍k-chiu ,  iu-siong lí ê sim ;  lí ke-tiong só͘ koh siⁿ ê lâng ,  lóng beh tiong-liân chiū sí ; 34 lí nn̄g ê kiáⁿ Hô-hut-nî Hui-nî-hap só͘ tú-tio̍h-ê ,  beh chòe lí ê tiāu-thâu ;  in nn̄g-lâng beh tâng chi̍t ji̍t sí , 35 Góa beh ūi ka-kī li̍p chi̍t ê chīn-tiong ê chè-si ,  i beh chiàu Góa ê sim Góa ê ì lâi kiâⁿ ;  Góa beh ūi i kiàn-li̍p kian-kò͘ ê ke ;  i beh éng-oán kiâⁿ tī Góa só͘ boah-iû-ê ê bīn-chêng , 36 Lí ê ke só͘ chhun ê lâng lóng beh lâi kūi-pài i ,  kiû chi̍t ê gûn ,  chi̍t ê piáⁿ ,  kóng ,  Kiû lí hō͘ góa tng chè-si-chit ê chi̍t-ê ,  hō͘ góa thang tit-tio̍h tām-po̍h piáⁿ lâi chia̍h , 
