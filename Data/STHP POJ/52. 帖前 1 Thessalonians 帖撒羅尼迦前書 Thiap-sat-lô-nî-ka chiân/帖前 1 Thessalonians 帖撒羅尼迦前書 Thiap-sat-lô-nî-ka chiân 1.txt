1 Pó-lô kap Se-lah í-ki̍p Thê-mô͘-thài phoe kià hō͘ Thiap-sat-lô-nî-ka lâng ê kàu-hōe ,  chiū-sī tiàm-tī Pē Siōng-tè kap Chú Iâ-so͘ Ki-tok ê ;  goān lín tit-tio̍h un-tián pêng-an , 2 Goán ūi-tio̍h lín chèng lâng siông-siông kám-siā Siōng-tè ,  tī kî-tó ê tiong-kan siàu-liām lín ; 3 tī Siōng-tè lán ê Pē ê bīn-chêng ,  tn̂g-tn̂g siàu-liām lín ū sìn chiū kiâⁿ-chòe ,  ū jîn-ài chiū tio̍h-bôa ,  ū ǹg-bāng lán ê Chú Iâ-so͘ Ki-tok chiū thun-lún , 4 Siōng-tè só͘ thiàⁿ ê hiaⁿ-tī ah ,  goán chai lín ê siū kéng-soán , 5 In-ūi goán ê hok-im kàu tī lín ,  m̄ sī chāi-tī kóng ōe nā-tiāⁿ ,  sī chāi-tī koân-lêng ,  chāi-tī Sèng Sîn ,  kap kian-kò͘ ê sìn ;  chhin-chhiūⁿ lín chai goán tī lín tiong-kan ,  ūi-tio̍h lín lâi chiâⁿ-chòe sím-mi̍h téng-hō ê lâng , 6 Koh lín í-keng tī chōe-chōe khó͘-lān ,  ēng Sèng Sîn só͘ siúⁿ-sù ê hoaⁿ-hí ,  lâi sêng-siū tō-lí ,  chiū o̍h goán iā o̍h Chú , 7 tì-kàu lín chòe Má-kî-tùn A-kai-a lóng-chóng sìn ê lâng ê bô͘-iūⁿ , 8 In-ūi Chú ê tō-lí tùi lín thoân-chhut ,  m̄ nā tī Má-kî-tùn kap A-kai-a nā-tiāⁿ ,  chiū-sī lín ǹg Siōng-tè ê sìn í-keng ta̍k só͘-chāi pò-iông ,  tì-kàu goán m̄ bián kóng sím-mi̍h , 9 In-ūi in ka-kī pò-bêng kóng goán kàu lín tiong-kan sī sím-mi̍h khoán ,  iā lín cháiⁿ-iūⁿ ū lī-khui ngó͘-siōng ,  kui tī Siōng-tè ,  lâi ho̍k-sāi oa̍h koh chin ê Siōng-tè ; 10 iā thèng-hāu I ê Kiáⁿ tùi thiⁿ lo̍h-lâi ,  chiū-sī I tùi sí-lâng tiong hō͘ I koh-oa̍h ê Iâ-so͘ ,  sī hit ê chín-kiù lán chhut chiong-lâi ê siū-khì ê , 
