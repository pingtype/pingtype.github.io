1 Só͘-í goán í-keng lún bōe tiâu ,  chiū tiāⁿ-tio̍h beh toaⁿ-sin tòa tī Ngá-tián , 2 chhe goán ê hiaⁿ-tī Thê-mô͘-thài ,  i tī Ki-tok ê hok-im chòe Siōng-tè ê chhe-ēng ,  lâi kian-kò͘ lín ,  koh ūi-tio̍h lín ê sìn lâi an-ùi lín , 3 bián-tit ū lâng hō͘ hiah ê hoān-lān só͘ iô-tāng ,  in-ūi lín ka-kī chai lán tú-tio̍h che sī pún tiāⁿ-tio̍h teh , 4 In-ūi goán kap lín tī-teh ê sî bat tāi-seng kā lín kóng ,  lán ōe tú-tio̍h hoān-lān ,  āu-lâi kó-jiân án-ni ,  sī lín só͘ chai , 5 Só͘-í góa kì-jiân bōe koh lún-tit ,  chiū chhe lâng ài chai lín ê sìn cháiⁿ-iūⁿ ,  kiaⁿ-liáu hit ê chhì-ê ū só͘ chhì lín ,  chiū goán ê tio̍h-bôa kui tī khang-khang , 6 Chóng-sī taⁿ Thê-mô͘-thài tùi lín hia lâi kàu goán chia ,  chiong lín ê sìn kap thiàⁿ ê hó siau-sit pò goán chai ,  koh kóng-khí lín siông-siông siàu-liām goán ,  him-bō͘ beh kìⁿ-tio̍h goán ,  chhin-chhiūⁿ goán ài kìⁿ-tio̍h lín chi̍t iūⁿ ; 7 só͘-í ,  hiaⁿ-tī ah ,  goán tī it-chhè khùn-pek hoān-lān ê tiong-kan ,  tùi lín ê sìn ,  ūi-tio̍h lín siū an-ùi , 8 In-ūi lín nā khiā-chāi tī Chú ,  goán chiū oa̍h , 9 Goán tī lán ê Siōng-tè ê bīn-chêng ūi-tio̍h lín chin hoaⁿ-hí ,  goán ūi-tio̍h chit ê it-chhè ê hoaⁿ-hí ,  ōe ēng sím-mi̍h ê kám-siā ūi-tio̍h lín pò-tap Siōng-tè ah?10 goán mî-ji̍t chhiat-chhiat kî-tó ,  ài kìⁿ-tio̍h lín ê bīn ,  lâi pó͘-móa lín ê sìn só͘ bô kàu , 11 Goān lán ê Pē Siōng-tè ,  kap lán ê Chú Iâ-so͘ ín-chhōa goán pîⁿ-tháⁿ ê lō͘ chiū-kūn lín , 12 Iā goān Chú hō͘ lín saⁿ-thiàⁿ ,  sòa thiàⁿ chèng lâng it-hoat chhiong-móa ,  chhin-chhiūⁿ goán ê thiàⁿ lín , 13 tì-kàu kian-kò͘ lín ê sim chiâⁿ-sèng bô thang hiâm ,  tī lán ê Pē Siōng-tè ê bīn-chêng ,  tī lán ê Chú Iâ-so͘ kap I lóng-chóng ê sèng-tô͘ koh lâi ê sî , 
