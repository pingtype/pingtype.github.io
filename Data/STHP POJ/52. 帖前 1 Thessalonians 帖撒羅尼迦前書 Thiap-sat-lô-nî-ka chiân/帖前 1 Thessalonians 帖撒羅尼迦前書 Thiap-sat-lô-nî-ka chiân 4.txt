1 Hiaⁿ-tī ah ,  kiat-bé lâi kóng ,  goán tī Chú Iâ-so͘ kiû lín khǹg lín ,  chiàu lín chêng só͘ bat tùi goán siū ,  tio̍h cháiⁿ-iūⁿ kiâⁿ lâi hō͘ Siōng-tè hoaⁿ-hí ê ,  lín í-keng teh kiâⁿ ,  taⁿ tio̍h koh khah chhut-la̍t kiâⁿ , 2 In-ūi lín chai goán tùi Chú Iâ-so͘ ū sím-mi̍h bēng-lēng hō͘ lín , 3 In-ūi Siōng-tè ê chí-ì ,  chiū-sī lín ê chiâⁿ-sèng ,  sī ài lín lī-khui îm-loān , 4 Ài lín ta̍k lâng ōe hiáu-tit ēng sèng-kiat kap chun-kùi siú ka-kī ê seng-khu , 5 bô ēng su-io̍k ê chêng ,  chhin-chhiūⁿ m̄ bat Siōng-tè ê gōa-pang lâng ; 6 tī chit chân sū iā bô kè-kài ,  chhim-hoān i ê hiaⁿ-tī ;  in-ūi kìⁿ-nā chit hō sū Chú sī sin-oan ê ,  chhin-chhiūⁿ goán bat kā lín kóng lâi kan-chèng ê , 7 In-ūi Siōng-tè tiàu lán ,  m̄ sī tì-kàu ù-òe ,  chiū-sī tī chiâⁿ-sèng , 8 Só͘-í kū-choa̍t ê m̄ sī kū-choa̍t lâng ,  sī kū-choa̍t Siōng-tè ,  chiū-sī ēng I ê Sèng Sîn hō͘ lín ê , 9 Lūn thiàⁿ hiaⁿ-tī m̄ bián siá phoe hō͘ lín ,  in-ūi lín ka-kī siū-tio̍h Siōng-tè ê kà-sī ,  hō͘ lín tāi-ke saⁿ-thiàⁿ , 10 sī lín kó-jiân ū kiâⁿ i tī thong Má-kî-tùn ê chèng hiaⁿ-tī ,  Chóng-sī ,  hiaⁿ-tī ah ,  goán khǹg lín tio̍h it-hoat án-ni ; 11 iā tio̍h tùi-tiōng thiâm-chēng ,  lâi chòe ka-kī ê sū ,  chhin-chhiú chòe lín ê kang ,  chiàu goán só͘ bat hoan-hù lín ê , 12 hō͘ lín ǹg gōa-bīn lâng toan-chiàⁿ lâi kiâⁿ ,  iā ka-kī bô só͘ khiàm-kheh , 13 Hiaⁿ-tī ah ,  lūn-kàu teh khùn ê lâng goán m̄ ài lín m̄ chai ,  bián-tit lín iu-būn chhin-chhiūⁿ hiah ê bô ǹg-bāng ê lâng chi̍t iūⁿ , 14 In-ūi lán nā sìn Iâ-so͘ ū sí ū koh-oa̍h ,  chiū sio̍k Iâ-so͘ lâi khùn ê lâng ,  Siōng-tè iā beh án-ni chhōa in kap Iâ-so͘ saⁿ-kap lâi , 15 In-ūi goán hōng Chú ê bēng-lēng ,  ēng chit-ê kā lín kóng ,  chiū-sī Chú koh lâi ê sî ,  lán chiah-ê iáu oa̍h-teh ê lâng ,  bōe-ōe tāi-seng hiah ê teh khùn ê lâng , 16 In-ūi Chú beh pún-sin tùi thiⁿ lo̍h-lâi ,  ū tōa âu-kiò ,  ū chì tōa thiⁿ-sài ê siaⁿ ,  iā ū Siōng-tè ê sàu-kak ,  chiū hiah ê sio̍k Ki-tok í-keng sí ê lâng beh tāi-seng khí-lâi , 17 Āu-lâi lán iáu oa̍h-teh ê lâng beh kap in siū chiap-la̍p tī hûn-lāi ,  ji̍p khong-tiong ngiâ-chih Chú ;  án-ni lán chiū éng-oán kap Chú saⁿ-kap tī-teh , 18 Só͘-í tio̍h ēng chiah ê ōe saⁿ an-ùi , 
