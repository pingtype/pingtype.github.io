1 In-ūi ,  hiaⁿ-tī ,  lín ka-kī chai goán chêng kàu lín tiong-kan m̄ sī khang-khang ; 2 to̍k-to̍k tī Hui-li̍p-pí í-keng tāi-seng siū khó͘ tú-tio̍h lêng-jio̍k ,  chiàu lín só͘ chai ê ,  goán tī chōe-chōe cheng-chiàn ê tiong-kan ,  óa-khò lán ê Siōng-tè ,  tit-tio̍h hó-táⁿ tùi lín kóng Siōng-tè ê hok-im , 3 In-ūi goán ê khoàn-bián m̄ sī chhut tī chha-biū ,  m̄ sī chhut tī bô chheng-khì ,  iā m̄ sī ēng kan-chà , 4 chiū-sī goán hō͘ Siōng-tè giām-kè ,  chiah ēng hok-im thok-tiōng goán ,  goán chiū chiàu án-ni lâi kóng ,  m̄ sī chhin-chhiūⁿ hō͘ lâng hoaⁿ-hí ê ,  chiū-sī hō͘ giām goán ê sim ê Siōng-tè hoaⁿ-hí , 5 In-ūi goán lóng bē bat ēng thiám-mī ê ōe ,  chiàu lín só͘ chai ê ,  iā bô ēng chng-thāⁿ lâi jia-khàm tham-sim ,  Siōng-tè chòe kan-chèng , 6 Goán chòe Ki-tok ê sù-tô͘ ,  sui-jiân thang kah lâng kèng-tiōng goán ,  chóng-sī m̄ bat tùi lâng kiû êng-kng ,  iā bô tùi lín ,  iā bô tùi pa̍t lâng , 7 Goán chiū-sī un-jiû tī lín tiong-kan ,  chhin-chhiūⁿ lin-bú io ka-kī ê kiáⁿ-jî , 8 Chhin-chhiūⁿ án-ni goán in-ūi loân-bō͘ lín ,  chiū m̄ nā Siōng-tè ê hok-im ,  liân ka-kī ê sìⁿ-miā iā hoaⁿ-hí hō͘ lín ;  in-ūi lín sī goán só͘ thiàⁿ-thàng ê , 9 Hiaⁿ-tī ah ,  lín kì-tit goán ê tio̍h-bôa kap kan-khó͘ ,  ài bián-tit thoa-lūi lín chi̍t lâng ,  chiū mî-ji̍t chòe kang ,  lâi thoân Siōng-tè ê hok-im hō͘ lín , 10 Lín chòe kan-chèng ,  Siōng-tè iā chòe kan-chèng ,  goán tùi lín sìn ê lâng ,  chòe-lâng sī cháiⁿ-iūⁿ sèng-kiat ,  kong-gī ,  bô thang hiâm ; 11 chhin-chhiūⁿ lín chai goán cháiⁿ-iūⁿ khoán-thāi lín ta̍k lâng chhin-chhiūⁿ lāu-pē khoán-thāi ka-kī ê kiáⁿ-jî ,  ū khoàn-bián lín ,  iā an-ùi ,  iā kan-chèng ; 12 sī beh hō͘ lín kiâⁿ tāi-chì ha̍p tī Siōng-tè ,  chiū-sī tiàu lín ji̍p I ê kok kap êng-kng ê , 13 Só͘-í goán iā kám-siā Siōng-tè bô soah ,  in-ūi lín tùi goán sêng-siū só͘ thiaⁿ Siōng-tè ê tō-lí ê sî ,  lín chiap-la̍p i ,  bô lia̍h-chòe lâng ê tō-lí ,  chiū-sī lia̍h-chòe Siōng-tè ê tō-lí ,  (si̍t-chāi chin-chiàⁿ sī) ,  che chiū-sī chhut-la̍t kiâⁿ tī lín sìn ê lâng ê tiong-kan , 14 In-ūi ,  hiaⁿ-tī ah ,  lín ū o̍h Iû-thài tōe ,  tiàm-tī Ki-tok Iâ-so͘ ,  Siōng-tè chiah ê kàu-hōe ,  in-ūi lín siū-tio̍h lín tâng cho̍k ê hām-hāi ,  chhin-chhiūⁿ in siū-tio̍h Iû-thài lâng hām-hāi chi̍t iūⁿ , 15 Iû-thài lâng hāi-sí Chú Iâ-so͘ kap chiah ê sian-ti ,  iā kek-tio̍k goán ;  in bô hō͘ Siōng-tè hoaⁿ-hí ,  koh kap chèng lâng chòe tùi-te̍k ; 16 goán kà-sī gōa-pang lâng ,  beh hō͘ in tit-tio̍h kiù ,  in chó͘-tòng goán ,  tì-kàu in ê chōe-ok sî-sî teh koàn-móa ;  nā-sī siū-khì kàu tī in í-keng ke̍k-thâu , 17 Hiaⁿ-tī ah ,  goán chiām-sî kap lín lī-pia̍t ,  seng-khu lī-pia̍t sim bô lī-pia̍t ,  chiū un-khûn ná chhiat chin ài kìⁿ-tio̍h lín ê bīn , 18 In-ūi goán ài chiū-kūn lín ,  góa Pó-lô chi̍t pái koh chi̍t pái ài khì ,  nā-sī Sat-tàn chó͘-tòng goán , 19 In-ūi goán ê ǹg-bāng kap hoaⁿ-hí ,  í-ki̍p só͘ khoa-kháu ê bián-liû sī sím-mi̍h? Kiám m̄ sī lín tng lán ê Chú Iâ-so͘ koh-lâi ê sî ,  tī I ê bīn-chêng mah?20 In- ūi lín sī goán ê êng-kng kap hoaⁿ-hí , 
