1 Hiaⁿ-tī ah ,  lūn-kàu sî-kî m̄ bián siá phoe hō͘ lín , 2 In-ūi lín ka-kī siông-sè chai ,  Chú ê ji̍t kàu chhin-chhiūⁿ chha̍t thàu mî lâi , 3 Lâng tng teh kóng ,  Pêng-an ún-tàng ê sî ,  chai-ē hut-jiân kàu tī in ,  chhin-chhiūⁿ siⁿ kiáⁿ ê kan-khó͘ kàu tī ū sin-īn ê hū-jîn-lâng chi̍t iūⁿ ,  in hiah ê lâng bōe-ōe cháu-lī , 4 Nā-sī hiaⁿ-tī ah ,  lín m̄ sī tī àm ê tiong-kan ,  tì-kàu hit ji̍t chhin-chhiūⁿ chha̍t lâi jip-tio̍h lín , 5 In-ūi lín lóng sī kng-bêng ê lâng ,  ji̍t-sî ê lâng ;  lán m̄ sī sio̍k tī mî-sî ê ,  iā m̄ sī o͘-àm ê , 6 Só͘-í lán m̄ thang chhin-chhiūⁿ kî-û ê lâng teh khùn ;  tio̍h kéng-séng chiat-chè , 7 In-ūi khùn ê lâng sī mî-sî khùn ,  chiú-chùi ê lâng sī mî-sî chùi , 8 Nā-sī lán sio̍k ji̍t-sî ê tio̍h chiat-chè ,  chhēng sìn kap jîn-ài chòe hō͘-sim-kiàⁿ ,  ēng tit kiù ê ǹg-bāng chòe thâu-khoe , 9 In-ūi Siōng-tè tiāⁿ-tio̍h lán m̄ sī lâi tú-tio̍h siū-khì ,  chiū-sī beh tùi lán ê Chú Iâ-so͘ Ki-tok lâi tit-tio̍h kiù , 10 I thòe lán sí ,  hō͘ lán he̍k-sī chhíⁿ he̍k-sī khùn ,  kap I tâng oa̍h , 11 Só͘-í tio̍h saⁿ an-ùi ,  tāi-ke saⁿ kiàn-li̍p tek-hēng ,  chiàu lín só͘ teh chòe ê , 12 Hiaⁿ-tī ah ,  goán kiû lín ,  hoān-nā tī lín tiong-kan tio̍h-bôa ,  tiàm-tī Chú tī-lí lín ,  kéng-kài lín ê ,  lín tio̍h bat i , 13 ūi-tio̍h in só͘ chòe ê kang ,  lín tio̍h tī jîn-ài tōa-tōa chun-kèng in ,  Lín tāi-ke tio̍h hô-bo̍k , 14 Hiaⁿ-tī ah ,  goán khǹg lín tio̍h kéng-kài hiah ê bô hoat-tō͘ ê ,  an-ùi hiah ê lóe-chì ê ,  hû-chhî hiah ê loán-jio̍k ê ,  ēng khoan-iông khoán-thāi chèng lâng , 15 Kín-sīn bo̍h-tit ēng pháiⁿ pò pháiⁿ ;  he̍k-sī tāi-ke saⁿ khoán-thāi ,  á-sī khoán-thāi chèng lâng ,  tio̍h siông-siông tui-jip hit ê hó , 16 Tio̍h siông-siông hoaⁿ-hí ; 17 tio̍h kî-tó bô soah ; 18 hoān sū kám-siā ,  in-ūi chit-ê sī Siōng-tè tiàm-tī Ki-tok Iâ-so͘ ǹg lín ê chí-ì , 19 M̄ thang phah-hoa Sèng Sîn ; 20 m̄ thang khòaⁿ-khin sian-ti ê ōe , 21 hoān sū tio̍h chhat-giām ; 22 hó-ê tio̍h chip-siú ;  tio̍h lī-khui ta̍k iūⁿ ê pháiⁿ , 23 Goān pêng-an ê Siōng-tè ka-kī hō͘ lín it-chīn chiâⁿ-sèng ;  koh goān lín ê sîn kap hûn í-ki̍p seng-khu tī lán ê Chú Iâ-so͘ Ki-tok koh-lâi ê sî ,  lóng tit-tio̍h pó-choân ,  bô thang hiâm , 24 Tiàu lín ê sī sìn-si̍t ,  I iā beh chiâⁿ i , 25 Hiaⁿ-tī ah ,  tio̍h thòe goán kî-tó , 26 Tio̍h ēng sèng ê saⁿ-chim lâi chhéng-an lóng-chóng ê hiaⁿ-tī , 27 Góa kí Chú lâi hoan-hù lín ,  ēng chit tiuⁿ phoe tha̍k hō͘ chèng hiaⁿ-tī thiaⁿ , 28 Goān lán ê Chú Iâ-so͘ Ki-tok ê un-tián kap lín tī-teh , 4
