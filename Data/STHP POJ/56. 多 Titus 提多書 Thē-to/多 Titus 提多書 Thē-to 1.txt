1 Siōng-tè ê lô͘-po̍k ,  Iâ-so͘ Ki-tok ê sù-tô͘ Pó-lô ,  ūi-tio̍h Siōng-tè kéng-soán ê peh-sìⁿ ê sìn ,  kap beh hō͘ in bat kèng-khiân ê chin-lí , 2 tī éng-oán oa̍h ê ǹg-bāng ,  chiū-sī bô pe̍h-chha̍t ê Siōng-tè tī éng sè-tāi ê tāi-seng só͘ èng-ún ê ; 3 nā-sī kàu kî chiū hián-bêng I ê tō-lí ,  chiū-sī chiàu lán ê Kiù-chú Siōng-tè ê bēng-lēng só͘ kau-thok góa thoân ê ; 4 phoe kià hō͘ Thê-to ,  chiū-sī chiàu saⁿ-kap ū ê sìn chòe góa chin ê kiáⁿ ê: goān lí tùi Pē Siōng-tè kap lán ê Kiù-chú Ki-tok Iâ-so͘ tit-tio̍h un-tián pêng-an , 5 Góa lâu lí tī Kek-lí-tí ê iân-kò͘ ,  chiū-sī ài lí chiong hiah ê pān bē bêng-pe̍k ê sū lóng pān kàu chéng-chôe ,  koh chiàu góa só͘ hoan-hù lí ê ,  tī ta̍k ê siâⁿ siat-li̍p tiúⁿ-ló ; 6 nā ū lâng bô thang hiâm ,  chòe chi̍t ê hū-jîn-lâng ê tiōng-hu ,  kiáⁿ-jî ū sìn ,  bô lâng kò in hòng-tōng put-hoat ê ,  chiah thang , 7 In-ūi kàm-tok tio̍h bô thang hiâm ,  chhin-chhiūⁿ Siōng-tè ê koán-ke ,  bô chū-sī ,  bô khoài siū-khì ,  bô in-ūi chia̍h chiú lâi khí sū ,  bô ài phah lâng ,  bô tham put-gī ê chîⁿ ; 8 tio̍h hó khoán-thāi chhut-gōa lâng ,  ài hó ,  siú-kí ,  kong-gī ,  sèng-kiat ,  chiat-chè ; 9 kian-kò͘ siú hit ê chiàu chèng-kàu chin-si̍t ê tō-lí ,  hō͘ i ōe ēng toan-chiàⁿ ê kà-sī lâi khoàn-bián lâng ,  koh ōe piān-tó hiah ê pok-mn̄g ê lâng , 10 In-ūi ū chōe-chōe m̄ sūn-ho̍k ê lâng ,  chiū-sī kóng phû-phiò ê ōe ,  khi-phiàn lâng ê ;  sio̍k kat-lé ê lâng koh khah sī án-ni , 11 Chit hō lâng ê chhùi tio̍h kā i that-ba̍t ;  in ūi-tio̍h put-gī ê châi-lī kà-sī só͘ m̄ eng-kai kà-sī ê ,  lâi pāi-hoāi lâng ê choân ke , 12 In tiong-kan chi̍t lâng ,  chiū-sī in hit cho̍k ê sian-ti ,  ū kóng ,  Kek-lí-tí lâng siông-siông kóng pe̍h-chha̍t ,  chòe pháiⁿ siù ,  tham-chia̍h ,  koh pîn-tōaⁿ , 13 Chit ê kan-chèng sī chin-si̍t ;  só͘-í lí tio̍h giâm-giâm chek-pī in ,  hō͘ in tùi sìn ōe sûn-choân ; 14 bô ài thiaⁿ Iû-thài lâng ê bô-iáⁿ ōe ,  kap pōe-biū chin-lí ê lâng ê kài-bēng , 15 Chāi chheng-khì ê lâng ,  bān mi̍h lóng sī chheng-khì ;  chāi hiah ê ù-òe bô sìn ê lâng ,  bô chi̍t hāng mi̍h chheng-khì ,  liân in ê sim-chì kap liông-sim iā lóng ù-òe , 16 In ka-kī sêng-jīn chòe bat Siōng-tè ê ,  nā-sī tī in ê só͘ kiâⁿ chiū m̄ jīn I ;  in sī khó-ò͘ⁿ ê ,  pōe-ge̍k ê ,  tī it-chhè ê hó sū chòe put-tiòng-iōng ê , 
