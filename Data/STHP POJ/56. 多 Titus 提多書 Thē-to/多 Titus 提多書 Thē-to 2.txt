1 Hiah ê ha̍p tī toan-chiàⁿ ê kà-sī ê ,  lí tio̍h kóng i , 2 chiū-sī lāu lâng m̄ thang ài chia̍h chiú ,  tio̍h toan-chong ,  siú-kí ,  koh tī sìn ,  tī jîn-ài ,  tī thun-lún ,  bô m̄ sûn-choân , 3 Lāu hū-jîn-lâng iā tio̍h án-ni ,  hêng-tōng kú-chí tio̍h ha̍p tī kèng-khiân ,  bo̍h-tit húi-pòng ,  iā bo̍h-tit chòe chiú ê lô͘-châi ,  tio̍h ēng hó kà-sī lâng ; 4 chiah thang kàu-tok siàu-liân ê hū-jîn-lâng thiàⁿ in ê tiōng-hu ,  thiàⁿ in ê kiáⁿ-jî , 5 siú-kí ,  cheng-kiat ,  liāu-lí ke sū ,  siān-liông ,  sūn-ho̍k ka-kī ê tiōng-hu ,  bián-tit Siōng-tè ê tō-lí siū-tio̍h pòng-to̍k , 6 Siàu-liân ê ta-po͘-lâng ,  lí iā tio̍h án-ni khǹg in siú-kí , 7 Lí hoān sū tio̍h ka-kī chòe hó só͘ kiâⁿ ê bô͘-iūⁿ ; 8 tī kà-sī tio̍h toan-chong bô siâ ,  giân-gú toan-chiàⁿ ,  bô thang hiâm ,  hō͘ tùi-te̍k ka-kī kiàn-siàu ,  bô teh thang kóng lán ê pháiⁿ , 9 Khǹg lô͘-po̍k tio̍h sūn-ho̍k in ê chú-lâng ,  hoān sū hō͘ in hoaⁿ-hí ,  bô tú-tak , 10 bô thau-the̍h ,  ta̍k hāng tio̍h hián-bêng tiong-sìn ,  hō͘ in hoān sū êng-kng lán ê Kiù-chú Siōng-tè ê kàu , 11 In-ūi Siōng-tè kiù chèng lâng ê un í-keng hián-bêng , 12 kéng-kài lán tio̍h khì-sak put-khiân kap chit sè-kan ê su-io̍k ,  ēng siú-kí ,  kong-gī ,  kèng-khiân lâi kè-ji̍t tī chit sè-tāi ; 13 him-bō͘ hit ê tōa hok-khì ê ǹg-bāng ,  kap lán chì tōa ê Siōng-tè kap Kiù-chú Iâ-so͘ Ki-tok êng-kng ê hián-hiān , 14 I ūi-tio̍h lán hiàn ka-kī ,  beh sio̍k lán thoat-lī it-chhè ê put-hoat ;  koh ūi-tio̍h pún-sin sóe-chheng lán chòe I ka-kī ê peh-sìⁿ ,  chiū-sī jia̍t-sim tī chiah ê hó só͘ kiâⁿ ê , 15 Chiah ê sū lí tio̍h kóng ,  tio̍h khó͘-khǹg ,  ēng lóng-chóng ê koân lâi chek-pī lâng ,  M̄ thang hō͘ lâng biáu-sī lí , 
