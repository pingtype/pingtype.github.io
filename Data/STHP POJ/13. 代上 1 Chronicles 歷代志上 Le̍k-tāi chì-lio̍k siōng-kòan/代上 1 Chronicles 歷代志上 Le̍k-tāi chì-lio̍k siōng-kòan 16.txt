1 In kng Siōng-tè ê iok-kūi ,  hē tī Tāi-pi̍t só͘ kā i tah ê pò͘-pîⁿ-lāi ;  iā hiàn sio-chè kap pêng-an-chè tī Siōng-tè ê bīn-chêng , 2 Tāi-pi̍t hiàn sio-chè kap pêng-an-chè bêng-pe̍k ,  chiū ēng Iâ-hô-hoa ê miâ kā peh-sìⁿ chiok-hok , 3 Koh pun hō͘ Í-sek-lia̍t ê chèng-lâng ,  bô-lūn lâm-lú ,  ta̍k-lâng hō͘ in chi̍t ê piáⁿ ,  chi̍t tè bah ,  chi̍t ê phû-tô-piáⁿ , 4 Tāi-pi̍t phài kúi-nā ê Lī-bī lâng tī Iâ-hô-hoa ê iok-kūi chêng ho̍k-sāi ,  lâi kì-liām chheng-siā o-ló Iâ-hô-hoa Í-sek-lia̍t ê Siōng-tè , 5 Chòe-thâu-ê sī A-sat ,  tē-jī-ê sī Sat-ka-lī-ngá ,  koh ū Ngá-siat ,  Sī-bí-la̍h-boa̍t ,  Iâ-iat ,  Má-tha-thê-ngá ,  Í-lī-ap ,  Pí-ná-ngá ,  Gô-pia̍t-í-tong ,  Iâ-lī ,  tôaⁿ-sek tôaⁿ-khîm ;  chí-ū A-sat phah tōa-siaⁿ ê nâ-poa̍h , 6 Chè-si Pí-ná-ngá kap Ngá-khap-sek siông-siông tī Siōng-tè ê iok-kūi chêng pûn hō-thâu , 7 Hit-ji̍t Tāi-pi̍t khí-thâu tiāⁿ-tio̍h ēng A-sat kap i ê hiaⁿ-tī kám-siā Iâ-hô-hoa , 8 Lín tio̍h kám-siā Iâ-hô-hoa ,  kiû-kiò I ê miâ ;  Tī bān peh-sìⁿ ê tiong-kan pò-iông I ê só͘-chòe , 9 Tio̍h ǹg I gîm-si ,  ǹg I chhiùⁿ-koa o-ló ,  Tâm-lūn I it-chhè kî-biāu ê só͘-kiâⁿ , 10 Tio̍h in-ūi I sèng-miâ lâi khoa-kháu ;  Chhē Iâ-hô-hoa ê lâng ,  sim-lāi tio̍h hoaⁿ-hí , 11 Tio̍h chhē Iâ-hô-hoa kap I ê koân-lêng ;  Siông-siông chhē kìⁿ I ê bīn , 12 13 I ê lô͘-po̍k Í-sek-lia̍t ê hō͘-è ,  I só͘ kéng Ngá-kok ê kiáⁿ-sun ah ,  Lín tio̍h siàu-liām I só͘ chòe kî-biāu ê sū ,  Kap I ê sîn-jiah ,  kap I ê chhùi phòaⁿ-toàn ê ōe , 14 I sī Iâ-hô-hoa ,  lán ê Siōng-tè ,  Choân-tōe lóng ū I ê phòaⁿ-toàn , 15 Tio̍h kì-liām I ê iok ti̍t-kàu éng-oán ,  I só͘ hoan-hù ê ōe ti̍t-kàu bān-tāi ; 16 Chiū-sī kap A-pek-la̍h-hán só͘ li̍p ê iok ,  Tùi Í-sat só͘ chiù ê chōa ; 17 I koh chiong chit ê iok tùi Ngá-kok tiāⁿ-tio̍h chòe lu̍t-lē ,  Tùi Í-sek-lia̍t tiāⁿ-tio̍h chòe éng-oán ê iok , 18 Kóng ,  Góa beh chiong Ka-lâm tōe siúⁿ-sù lí ,  Chòe lín sán-gia̍p ê hūn-gia̍h , 19 Tng-sî lín ê jîn-teng iú-hān ;  Siàu-gia̍h chió-chió ,  koh tī-hia chòe chhut-gōa ; 20 In tùi chit-cho̍k kiâⁿ kàu hit-cho̍k ,  Tùi chit-kok kàu pa̍t ê peh-sìⁿ , 21 I bô iông-ún sím-mi̍h lâng khi-hū in ;  Ūi-tio̍h in ê iân-kò͘ khiàn-chek kun-ông ; 22 Kóng ,  M̄-thang bong-tio̍h Góa siū-boah-iû-ê ,  Iā m̄-thang pháiⁿ khoán-thāi Góa ê sian-ti , 23 Choân-tōe lóng tio̍h ǹg Iâ-hô-hoa chhiùⁿ-koa ,  Ji̍t-ji̍t thoân-pò I ê kiù-un , 24 Tī lia̍t-pang ê tiong-kan kóng-khí I ê êng-kng ,  Tī bān peh-sìⁿ ê tiong-kan kóng-khí I kî-biāu ê só͘-chòe , 25 In-ūi Iâ-hô-hoa chòe tōa ,  eng-kai siū ke̍k-tōa ê o-ló ;  I tī chèng siōng-tè ê téng-bīn eng-kai siū kèng-ùi , 26 In-ūi lia̍t-pang ê siōng-tè lóng sī hu-ké ,  To̍k-to̍k Iâ-hô-hoa chhòng-chō chiah ê thiⁿ , 27 Tī I ê bīn-chêng ū chun-kùi kap ui-giâm ;  Tī I ê só͘-chāi ū koân-lêng kap hoaⁿ-hí , 28 Peh-sìⁿ-tiong ê ta̍k-cho̍k ah ,  lín tio̍h chiong koân-lêng êng-kng ,  Kui hō͘ Iâ-hô-hoa ,  kui hō͘ Iâ-hô-hoa , 29 Ēng I ê miâⁿ só͘ eng-kai tit-tio̍h ê êng-kng kui hō͘ Iâ-hô-hoa ;  Tòa lé-mi̍h lâi kàu I ê bīn-chêng ;  Tio̍h ēng sèng-kiat ê chng-thāⁿ kèng-pài Iâ-hô-hoa , 30 Choân-tōe tī I ê bīn-chêng ngia̍uh-ngia̍uh-chhoah ;  Sè-kài kian-kò͘ bōe iô-tāng , 31 Goān thiⁿ hoaⁿ-hí ,  tōe khoài-lo̍k ;  Tī lia̍t-pang-tiong tio̍h kóng ,  Iâ-hô-hoa chòe-ông , 32 Goān hái kap kî-tiong só͘ chhiong-móa--ê lóng chhut tōa-siaⁿ ;  Goān chhân-hn̂g kap kî-tiong só͘-ū-ê lóng khoài-lo̍k ; 33 Hit-sî chhiū-nâ-lāi ê chhiū-ba̍k beh tī Iâ-hô-hoa ê bīn-chêng chhut hoaⁿ-hí ê siaⁿ ,  In-ūi I lâi beh sím-phòaⁿ choân-tōe , 34 Lín tio̍h kám-siā Iâ-hô-hoa ;  in-ūi I sī hó ;  I ê chû-ài éng-oán tī-teh , 35 Tio̍h kóng ,  Chín-kiù goán ê Siōng-tè ,  kiû Lí kiù goán ,  Chū-chi̍p goán ,  kiù goán thoat-lī lia̍t-pang lâng ,  Thang hō͘ goán chiok-siā Lí ê sèng-miâ ,  Lia̍h Lí ê siū o-ló chòe tāi-ia̍t , 36 Tio̍h o-ló Iâ-hô-hoa ,  Í-sek-lia̍t ê Siōng-tè ;  Tùi éng-oán kàu éng-oán , 	Chèng peh-sìⁿ lóng kóng ,  A-bēng ,  koh o-ló Iâ-hô-hoa , 37 Tāi-pi̍t lâu A-sat kap i ê hiaⁿ-tī tī Iâ-hô-hoa ê iok-kūi chêng ,  siông-siông ho̍k-sāi tī iok-kūi chêng ,  chiàu ta̍k-ji̍t ê kang só͘ tio̍h chòe--ê , 38 Koh lâu Gô-pia̍t-í-tong kap in ê hiaⁿ-tī la̍k-cha̍p-poeh lâng ,  í-ki̍p Iâ-tō͘-tùn ê kiáⁿ Gô-pia̍t-í-tong kap Hô-sat chòe kò͘-mn̂g--ê , 39 Iā lâu chè-si Sat-tok kap i ê hiaⁿ-tī chèng chè-si ,  tī Ki-piàn koâiⁿ ê só͘-chāi ,  Iâ-hô-hoa ê hōe-bō͘ chêng ; 40 thang tī sio-chè ê tôaⁿ téng ,  ta̍k-ji̍t chá-àm hiàn sio-chè hō͘ Iâ-hô-hoa ,  chiàu Iâ-hô-hoa bēng-lēng Í-sek-lia̍t lâng ê lu̍t-hoat it-chhè só͘ kì-chài--ê , 41 Kap in chòe-tīn ê ,  ū Hi-bān ,  Iâ-tō͘-tùn ,  kap kî-û siū kéng-soán kì-miâ--ê ,  thang kám-siā Iâ-hô-hoa ,  in-ūi I ê chû-ài éng-oán tī-teh , 42 Kap in chòe-tīn-ê ū Hi-bān ,  Iâ-tō͘-tùn ,  sī ēng hō-thâu kap nâ-poa̍h ,  í-ki̍p Siōng-tè ê ga̍k-khì ,  lâi hō͘ hiah ê chhiùⁿ-koa--ê ;  Iâ-tō͘-tùn ê kiáⁿ-sun sī chòe kò͘-mn̂g--ê , 43 Tùi án-ni chèng peh-sìⁿ ta̍k-lâng tò-khì in ê ke ;  Tāi-pi̍t iā tò-khì ,  kā i ê ke chiok-hok , 
