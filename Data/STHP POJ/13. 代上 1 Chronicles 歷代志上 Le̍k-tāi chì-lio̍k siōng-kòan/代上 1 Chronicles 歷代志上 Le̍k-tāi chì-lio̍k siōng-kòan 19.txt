1 Chit-tia̍p liáu-āu ,  A-bûn lâng ê ông Ná-hat sí ,  i ê kiáⁿ sòa-chiap i chòe-ông , 2 Tāi-pi̍t kóng ,  Góa beh hó khoán-thāi Ná-hat ê kiáⁿ Hap-lùn ,  in-ūi i ê lāu-pē chiông-chêng hó khoán-thāi góa ;  Tāi-pi̍t chiū chhe kúi-nā ê sù-chiá ,  ūi-tio̍h i sí lāu-pē khì an-ùi i ,  Tāi-pi̍t ê jîn-sîn kàu A-bûn lâng ê tōe kìⁿ Hap-lùn beh an-ùi i , 3 Chóng-sī A-bûn lâng ê kùi-cho̍k tùi Hap-lùn kóng ,  Tāi-pi̍t chhe lâng lâi an-ùi lí ,  phah-sǹg i sī chun-kèng lí ê lāu-pē mah? i ê jîn-sîn lâi kìⁿ lí ,  kiám m̄-sī beh siông-sè chhâ ,  húi-bia̍t ,  thàm-thiaⁿ chit ê tōe mah?4 Hap-lùn chiū chiong Tāi-pi̍t ê jîn-sîn thì i ê chhùi-chhiu ,  chián-tn̄g i ê i-ho̍k ê chi̍t-pòaⁿ ,  lō͘-hiān i ê ē-thé ,  chiah hō͘ i khì , 5 Ū lâng ēng chiah ê lâng só͘ tú-tio̍h--ê khì kā Tāi-pi̍t kóng ;  i chiū chhe lâng khì chih in ,  in-ūi hiah ê lâng chin kiàn-siàu ;  ông hoan-hù kóng ,  Tio̍h chhiáⁿ tiàm Iâ-lī-ko ,  thèng-hāu chhùi-chhiu hoat-tn̂g ,  chiah tò-lâi , 6 A-bûn lâng chai tùi in ê só͘-chòe ū hō͘ Tāi-pi̍t iàm-ò͘ⁿ in ;  Hap-lùn kap A-bûn lâng ,  chiū kià gûn chi̍t-chheng tha-liân-tek ,  tùi Bí-só͘-phō-tāi-bí ,  A-lân-má-ka ,  Só-pa ,  chhiàⁿ chiàn-chhia kap bé-peng , 7 Tùi án-ni chhiàⁿ saⁿ-bān nn̄g-chheng tiuⁿ ê chiàn-chhia ,  kap Má-ka ông í-ki̍p i ê peh-sìⁿ ;  in chiū lâi chat-iâⁿ tī Bí-tí-pa ê thâu-chêng ;  A-bûn lâng iā tùi in hiah ê siâⁿ chhut-lâi ,  chū-chi̍p beh kau-chiàn , 8 Tāi-pi̍t thiaⁿ-kìⁿ ,  chiū chhe Iok-ap kap ióng-béng ê choân-kun chhut-khì , 9 A-bûn lâng chhut-lâi ,  pâi-tīn tī siâⁿ-mn̂g chêng ;  só͘ lâi chiah ê ông lēng-gōa pâi-tīn tī kau-iá , 10 Iok-ap khòaⁿ-kìⁿ tùi-te̍k tī i ê chêng-āu pâi-tīn ,  chiū tùi Í-sek-lia̍t kun-tiong kéng-soán cheng-peng ,  hō͘ in pâi-tīn lâi tùi A-lân lâng , 11 Kî-û ê peng kau hō͘ i ê sió-tī A-pí-su ,  hō͘ i pâi-tīn tùi A-bûn lâng , 12 Koh kóng ,  A-lân lâng nā khah-kiông góa ,  lí tio̍h lâi pang-chān góa ;  A-bûn lâng nā khah-kiông lí ,  góa chiū pang-chān lí , 13 Tio̍h hó-táⁿ ,  lán tio̍h ūi lán ê peh-sìⁿ kap lán ê Siōng-tè chiah ê siâⁿ ,  chòe tāi-tiōng-hu ;  goān Iâ-hô-hoa chiàu I só͘ khòaⁿ-chòe hó--ê lâi kiâⁿ , 14 Iok-ap chiū kap tè i ê lâng chìn-chêng ,  pâi-tīn tī A-lân ê bīn-chêng ;  A-lân lâng chiū tī i ê bīn-chêng tô-cháu , 15 A-bûn lâng khòaⁿ-kìⁿ A-lân lâng tô-cháu ,  in ia̍h tī Iok-ap ê sió-tī A-pí-su bīn-chêng tô-cháu ji̍p siâⁿ ,  Iok-ap chiū tò-tńg khì Iâ-lō͘-sat-léng , 16 A-lân lâng khòaⁿ-kìⁿ in thâi-su Í-sek-lia̍t lâng ,  chiū chhe sù-chiá chū-chi̍p Tōa-hô hit-pêng ê A-lân lâng ;  Hap-tāi-lī-siā ê chiong-kun Sok-hoat chhōa in lâi , 17 Ū lâng thong-ti Tāi-pi̍t ,  i chiū chū-chi̍p Í-sek-lia̍t chèng-lâng ,  kè Iok-tàn hô ,  lâi kàu A-lân lâng hia ,  pâi-tīn tí-te̍k in ;  Tāi-pi̍t í-keng pâi-tīn kong-kek A-lân lâng ,  in chiū kap i kau-chiàn , 18 A-lân lâng tī Í-sek-lia̍t lâng ê bīn-chêng tô-cháu ;  Tāi-pi̍t thâi A-lân lâng ,  chhit-chheng tiuⁿ chhia ê peng ,  koh pō͘-peng sì-bān ;  ia̍h thâi-sí chiong-kun Sok-hoat , 19 Hap-tāi-lī-siā chiah ê jîn-sîn ,  khòaⁿ-kìⁿ in thâi-su Í-sek-lia̍t lâng ,  chiū kap Tāi-pi̍t káng-hô ,  lâi ho̍k-sāi i ;  tùi án-ni A-lân lâng bô koh pang-chān A-bûn lâng , 
