1 Tāi-pi̍t tiàm tī i ê kiong-lāi ;  Tāi-pi̍t tùi sian-ti Ná-tan kóng ,  Khòaⁿ ah ,  góa tiàm tī pek-hiuⁿ-chhâ ê kiong-lāi ,  chóng-sī Iâ-hô-hoa ê iok-kūi tī tiùⁿ-pâng lāi , 2 Ná-tan kā Tāi-pi̍t kóng ,  Kìⁿ-nā tī lí sim-lāi só͘ siūⁿ--ê ,  thang kiâⁿ i ,  in-ūi Siōng-tè kap lí tī-teh , 3 Hit-mî Siōng-tè ê ōe lîm-kàu Ná-tan kóng , 4 Lí khì kā Góa ê lô͘-po̍k Tāi-pi̍t kóng ,  Iâ-hô-hoa án-ni kóng ,  Lí bōe-tit-thang khí chhù hō͘ Góa tiàm , 5 In-ūi tùi Góa chhōa Í-sek-lia̍t chiūⁿ-lâi ê ji̍t kàu kin-á-ji̍t ,  Góa bē-bat khiā-khí chhù-lāi ,  sī tùi chit ê pò͘-pîⁿ kàu hit ê pò͘-pîⁿ ,  tùi chit ê tiùⁿ-pâng kàu hit ê tiùⁿ-pâng , 6 Kìⁿ-nā Góa kap Í-sek-lia̍t lâng só͘ kàu ê só͘-chāi ,  tī Góa só͘ hoan-hù chiàu-kò͘ Góa ê peh-sìⁿ Í-sek-lia̍t ê sū-su tiong ,  Góa kiám bat tùi in chi̍t-lâng kóng ,  Lí siáⁿ-sū bô kā Góa khí pek-hiuⁿ-chhâ ê chhù ah?7 Taⁿ lí tio̍h khì kā Góa ê lô͘-po̍k Tāi-pi̍t kóng ,  Bān-kun ê Iâ-hô-hoa án-ni kóng ,  Góa bat tī iûⁿ-tiâu ,  tùi lí teh kò͘-iûⁿ lâi tiàu lí ,  chòe Góa ê peh-sìⁿ Í-sek-lia̍t ê jîn-kun , 8 Kìⁿ-nā lí só͘ bat khì ê só͘-chāi ,  Góa siông-siông kap lí tī-teh ,  tī lí ê bīn-chêng châu-bia̍t lí lóng-chóng ê tùi-te̍k ;  Góa beh hō͘ lí tōa chhut-miâ ,  chhin-chhiūⁿ tōe-chiūⁿ chiah ê úi-jîn ê miâ-siaⁿ , 9 Koh Góa beh kā Góa ê peh-sìⁿ Í-sek-lia̍t tiāⁿ-tio̍h chi̍t ê só͘-chāi ,  lâi chai-pôe in ,  hō͘ in khiā-khí ka-kī ê só͘-chāi ,  bô koh chhian-sóa ;  hiong-ok ê lâng iā bô chhin-chhiūⁿ khí-thâu hām-hāi in ; 10 ia̍h bô chhin-chhiūⁿ Góa bēng-lēng sū-su tī-lí Góa ê peh-sìⁿ Í-sek-lia̍t ê sî chi̍t-iūⁿ ;  Góa beh hō͘ lí ê tùi-te̍k lóng hâng-ho̍k ,  Koh góa kā lí kóng ,  Iâ-hô-hoa beh kā lí kiàn-li̍p chi̍t ê ke , 11 Kàu lí ê ji̍t-chí móa-chiok ,  tò-khì lí ê lia̍t-chó͘ hia ,  Góa beh hō͘ lí ê hō͘-è sòa-chiap lí ê ūi ;  Góa iā beh kian-kò͘ i ê kok-ūi , 12 I beh kā Góa khí chhù ;  Góa beh kian-kò͘ i ê chō-ūi kàu éng-oán , 13 Góa beh chòe i ê Pē ,  i beh chòe Góa ê kiáⁿ ;  Góa bô beh hō͘ Góa ê chû-ài lī-khui i ,  chhin-chhiūⁿ Góa chêng hō͘ i lī-khui hit ê lí í-chiūⁿ ê ông , 14 Góa iā beh éng-oán kian-kò͘ i tī Góa ê ke ,  tī Góa ê kok ;  i ê chō-ūi iā beh kian-kò͘ kàu éng-oán , 15 Ná-tan chiū chiàu chiah ê ōe ,  chiah ê be̍k-sī ,  khì kā Tāi-pi̍t kóng , 16 Tāi-pi̍t ông chiū ji̍p-khì ,  chē tī Iâ-hô-hoa ê bīn-chêng ,  kóng ,  Iâ-hô-hoa Siōng-tè ah ,  góa sī sím-mi̍h lâng ,  góa sī sím-mi̍h hō ê ke ,  Lí chiah chhōa góa kàu chit ê tē-pō͘ ah?17 Siōng-tè ah ,  Lí khòaⁿ chit-ê ,  iáu lia̍h-chòe sió-khóa ,  in-ūi Lí koh lūn-kàu Lí ê lô͘-po̍k ê ke kàu tī kú-tn̂g ;  Iâ-hô-hoa Siōng-tè ah ,  Lí khoán-thāi góa chhin-chhiūⁿ chun-kùi ê lâng ê tē-ūi , 18 Tāi-pi̍t iáu ū sím-mi̍h ōe thang tùi Lí kóng kàu Lí ê lô͘-po̍k só͘ tit-tio̍h ê chun-kùi? in-ūi Lí chai Lí ê lô͘-po̍k , 19 Iâ-hô-hoa ah ,  in-ūi Lí ê lô͘-po̍k ê iân-kò͘ ,  koh chiàu Lí ê sim-ì ,  Lí ū kiâⁿ chit ê tōa-sū ,  koh hián-chhut chiah ê tōa-sū , 20 Iâ-hô-hoa ah ,  chiàu goán ê hī-khang só͘ thiaⁿ-kìⁿ--ê ,  bô chi̍t-ê chhin-chhiūⁿ Lí ,  Lí í-gōa bô pa̍t ê Siōng-tè , 21 Tōe-chiūⁿ ū toh-lo̍h chi̍t-kok chhin-chhiūⁿ Lí ê peh-sìⁿ Í-sek-lia̍t ,  chiū-sī Siōng-tè chá-ji̍t khì kiù-sio̍k i chòe ka-kī ê peh-sìⁿ ,  hō͘ Lí tùi ke̍k-tōa koh thang kiaⁿ ê sū tit-tio̍h miâ ,  in-ūi kóaⁿ-tio̍k lia̍t-kok lī-khui Lí ê peh-sìⁿ ,  chiū-sī Lí só͘ kiù-sio̍k chhut Ai-ki̍p--ê ,  ê bīn-chêng , 22 In-ūi Lí hō͘ Lí ê peh-sìⁿ Í-sek-lia̍t chòe Lí ê peh-sìⁿ ,  ti̍t-kàu éng-oán ;  Iâ-hô-hoa ah ,  Lí iā chòe in ê Siōng-tè , 23 Iâ-hô-hoa ah ,  taⁿ Lí só͘ lūn-kàu Lí ê lô͘-po̍k kap i ê ke ê ōe ,  goān i kian-kò͘ kàu éng-oán ;  kiû Lí chiàu Lí só͘ kóng lâi kiâⁿ , 24 Goān Lí ê miâ éng-oán kian-kò͘ ,  siū chun chòe-tōa ,  kóng ,  Bān-kun ê Iâ-hô-hoa sī Í-sek-lia̍t ê Siōng-tè ,  sī chòe Í-sek-lia̍t ê Siōng-tè ;  Lí ê lô͘-po̍k Tāi-pi̍t ê ke beh tī Lí ê bīn-chêng kian-kò͘ , 25 Góa ê Siōng-tè ah ,  in-ūi Lí ū khé-sī Lí ê lô͘-po̍k chai ,  Lí beh kā i kiàn-li̍p chi̍t ê ke ,  só͘-í Lí ê lô͘-po̍k hó-táⁿ tī Lí ê bīn-chêng kî-tó , 26 Iâ-hô-hoa ah ,  chí-ū Lí sī Siōng-tè ;  Lí ēng chit ê hok-khì èng-ún Lí ê lô͘-po̍k , 27 Taⁿ Lí hoaⁿ-hí sù-hok Lí ê lô͘-po̍k ê ke ,  hō͘ i éng-oán tī Lí ê bīn-chêng ,  Iâ-hô-hoa ah ,  in-ūi Lí í-keng sù-hok ,  tek-khak éng-oán tit-tio̍h hok-khì , 
