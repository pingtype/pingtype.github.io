1 Tāi-pi̍t kóng ,  Che sī Iâ-hô-hoa Siōng-tè ê chhù ;  chit-ê sī Í-sek-lia̍t sio-chè ê tôaⁿ , 2 Tāi-pi̍t bēng-lēng chū-chi̍p khiā-khí Í-sek-lia̍t tōe ê chhut-gōa lâng ;  koh phài phah-chio̍h ê sai-hū phah-chio̍h ;  ài beh khí Siōng-tè ê tiān , 3 Tāi-pi̍t pī-pān thih chin-chōe ,  chòe mn̂g-sìⁿ ê teng kap saⁿ-liân ê lō͘-ēng ;  koh pī-pān tâng chin-chōe ,  kàu bōe chhìn--tit , 4 Ia̍h pī-pān bōe-sǹg--tit ê pek-hiuⁿ-chhâ ;  in-ūi Se-tùn lâng kap Chhui-lô lâng chài chōe-chōe pek-hiuⁿ-chhâ kàu Tāi-pi̍t hia , 5 Tāi-pi̍t kóng ,  Góa ê kiáⁿ Só͘-lô-bûn iáu-kú sòe-hàn koh nńg-chiáⁿ ;  beh kā Iâ-hô-hoa khí ê tiān tio̍h chin súi kàu-ke̍k ,  hō͘ i miâ-siaⁿ êng-kng kàu tī bān-kok ;  só͘-í góa taⁿ tio̍h kā i pī-pān ,  Tāi-pi̍t chiū tī bē sí ê tāi-seng pī-pān chōe-chōe chhâi-liāu , 6 Tāi-pi̍t chiū kiò i ê kiáⁿ Só͘-lô-bûn lâi ,  hoan-hù i tio̍h kā Í-sek-lia̍t ê Siōng-tè khí tiān , 7 Kā Só͘-lô-bûn kóng ,  Góa ê kiáⁿ ah ,  góa sim-lāi pún siūⁿ ,  beh ūi Iâ-hô-hoa góa ê Siōng-tè ê miâ khí tiān , 8 Chóng-sī Iâ-hô-hoa ê ōe lîm-kàu góa kóng ,  Lí lâu chōe-chōe lâng ê huih ,  tōa-tōa kau-chiàn ,  lí bōe-tit-thang ūi Góa ê miâ khí tiān ,  in-ūi lí tī Góa ê ba̍k-chiu chêng hō͘ chōe-chōe lâng ê huih lâu tī tōe--nih , 9 Khòaⁿ ah ,  lí beh siⁿ chi̍t ê kiáⁿ ,  i beh chòe thài-pêng ê lâng ,  Góa beh hō͘ i thài-pêng ,  hō͘ sì-ûi chiah ê tùi-te̍k bô kiáu-jiáu i ;  i ê miâ beh kiò Só͘-lô-bûn ;  tī i chē-ūi ê ji̍t ,  Góa beh siúⁿ-sù an-chēng hô-pêng hō͘ Í-sek-lia̍t , 10 I beh ūi Góa ê miâ khí tiān ;  i beh chòe Góa ê kiáⁿ ,  Góa beh chòe i ê pē ;  Góa beh kian-kò͘ i ê kok-ūi tī Í-sek-lia̍t kàu éng-oán , 11 Góa ê kiáⁿ ah ,  taⁿ goān Iâ-hô-hoa kap lí tī-teh ,  hō͘ lí heng-thong ,  khí lí ê Siōng-tè Iâ-hô-hoa ê tiān ,  chiàu I só͘ lūn-kàu lí--ê , 12 To̍k-to̍k goān Iâ-hô-hoa siúⁿ-sù lí chhang-miâ tì-hūi ,  hō͘ lí tī-lí Í-sek-lia̍t ,  lâi chun-thàn Iâ-hô-hoa lí ê Siōng-tè ê lu̍t-hoat , 13 Lí nā kín-sīn chun-thàn Iâ-hô-hoa só͘ bēng-lēng Mô͘-se kà-sī Í-sek-lia̍t chiah ê lu̍t-lē hoat-tō͘ ,  chiū lí beh heng-thong ;  lí tio̍h hùn-chì hó-táⁿ ,  bo̍h-tit kiaⁿ bo̍h-tit lún , 14 Góa tī khùn-khó͘ tiong ,  ūi Iâ-hô-hoa ê tiān ,  pī-pān kim cha̍p-bān tha-liân-tek ,  gûn chi̍t-pah-bān tha-liân-tek ,  tâng kap thih tāng kàu bōe chhìn--tit ,  in-ūi chin-chōe ;  góa iā ū pī-pān chhâ kap chio̍h ,  lí thang koh ke-thiⁿ i , 15 Koh lí iā ū chōe-chōe sai-hū ,  phah-chio̍h--ê ,  chòe-ba̍k--ê ,  kap ta̍k-hō kang-tiâⁿ-su ,  thang chòe ta̍k-hō ê kang , 16 Kim ,  gûn ,  tâng ,  thih ,  chōe kàu bōe sǹg--tit ;  lí tio̍h khí-lâi chòe ;  goān Iâ-hô-hoa kap lí tī-teh , 17 Tāi-pi̍t koh hoan-hù Í-sek-lia̍t ê chèng siú-léng pang-chān i ê kiáⁿ Só͘-lô-bûn ,  kóng , 18 Iâ-hô-hoa lín ê Siōng-tè kiám bô kap lín tī-teh mah? kiám bô tī sì-ûi siúⁿ-sù lín pêng-an mah? in-ūi I í-keng chiong chit ê tōe khiā-khí ê peh-sìⁿ kau tī góa ê chhiú ,  chit ê tōe chiū hâng-ho̍k tī Iâ-hô-hoa kap I ê peh-sìⁿ ê bīn-chêng , 19 Taⁿ lín tio̍h tiāⁿ-tio̍h lín ê sim ,  lín ê ì-sù ,  chhē Iâ-hô-hoa lín ê Siōng-tè ;  ia̍h tio̍h khí--lâi ,  khí-chō Iâ-hô-hoa Siōng-tè ê sèng-só͘ ,  thang chiong Iâ-hô-hoa ê iok-kūi ,  kap Siōng-tè sèng ê khì-kū ,  poaⁿ-ji̍p ūi Iâ-hô-hoa ê miâ só͘ beh khí ê tiān , 
