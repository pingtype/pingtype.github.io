1 Tāi-pi̍t chiū ūi ka-kī khí kúi-nā keng chhù tī Tāi-pi̍t ê siâⁿ ;  koh ūi Siōng-tè ê iok-kūi pī-pān chi̍t só͘-chāi kā i tah pò͘-pîⁿ , 2 Hit-sî Tāi-pi̍t kóng ,  Tû--khì Lī-bī lâng í-gōa ,  bô lâng thang kng Siōng-tè ê iok-kūi ,  in-ūi Iâ-hô-hoa kéng in kng Siōng-tè ê iok-kūi ,  koh ho̍k-sāi I ti̍t-kàu éng-oán , 3 Tāi-pi̍t chū-chi̍p Í-sek-lia̍t chèng-lâng kàu Iâ-lō͘-sat-léng ,  ài chiong Iâ-hô-hoa ê iok-kūi kng kàu i só͘ kā i pī-pān ê só͘-chāi , 4 Tāi-pi̍t koh chū-chi̍p A-lûn ê kiáⁿ-sun kap Lī-bī lâng , 5 Ko-hat ê kiáⁿ-sun tiong ū thâu-lâng ,  O͘-lia̍t ,  kap i ê hiaⁿ-tī chi̍t-pah jī-cha̍p lâng , 6 Bí-la̍h-lī ê kiáⁿ-sun tiong ū thâu-lâng A-sòe-ngá ,  kap i ê hiaⁿ-tī nńg-pah jī-cha̍p lâng , 7 Kek-sūn ê kiáⁿ-sun tiong ū thâu-lâng Iok-jíⁿ ,  kap i ê hiaⁿ-tī chi̍t-pah saⁿ-cha̍p lâng , 8 Í-lī-sat-hoán ê kiáⁿ-sun tiong ū thâu-lâng Sī-má-ngá ,  kap i ê hiaⁿ-tī nn̄g-pah lâng , 9 Hi-pek-lûn kiáⁿ-sun tiong ū thâu-lâng Í-lia̍t ,  kap i ê hiaⁿ-tī poeh-cha̍p lâng , 10 O͘-siat ê kiáⁿ-sun tiong ,  ū thâu-lâng A-bí-ná-ta̍t ,  kap i ê hiaⁿ-tī chi̍t-pah cha̍p-jī lâng , 11 Tāi-pi̍t tiàu chè-si Sat-tok kap A-pí-a-tha ,  í-ki̍p Lī-bī lâng O͘-lia̍t ,  A-sòe-ngá ,  Iok-jíⁿ ,  Sī-má-ngá ,  Í-lia̍t ,  A-bí-ná-ta̍t chiah ê lâng lâi , 12 Tùi in kóng ,  Lín sī Lī-bī lâng ê cho̍k-tiúⁿ ,  lín kap lín ê hiaⁿ-tī tio̍h ka-kī chheng-khì ,  chiah thang chiong Iâ-hô-hoa Í-sek-lia̍t Siōng-tè ê iok-kūi ,  kng kàu góa só͘ kā i pī-pān ê só͘-chāi , 13 In-ūi lín chiông-chêng bô án-ni chòe ,  lán ê Siōng-tè Iâ-hô-hoa í-keng chek-hoa̍t lán ,  in-ūi lán bô chiàu tiāⁿ-tio̍h ê lē chhē I , 14 Tùi án-ni chè-si kap Lī-bī lâng chheng-khì ka-kī ,  beh chiong Í-sek-lia̍t ê Siōng-tè Iâ-hô-hoa ê iok-kūi kng chiūⁿ--lâi , 15 Lī-bī ê kiáⁿ-sun chiū ēng kǹg kng Siōng-tè ê iok-kūi tī keng-thâu-téng ,  chiàu Mô͘-se thàn Iâ-hô-hoa ê ōe só͘ bēng-lēng--ê , 16 Tāi-pi̍t kah Lī-bī ê cho̍k-tiúⁿ ,  hun-phài in chhiùⁿ-koa ê hiaⁿ-tī chok-ga̍k ,  ēng sek kap khîm kap nâ-poa̍h ,  hoaⁿ-hí chhut-siaⁿ lâi chhiùⁿ , 17 Tùi án-ni ,  Lī-bī lâng hun-phài Iok-jíⁿ ê kiáⁿ Hi-bān ,  kap i hiaⁿ-tī tiong Pí-lī-ka ê kiáⁿ A-sat ,  kap in tâng-cho̍k ê hiaⁿ-tī Bí-la̍h-lī ê kiáⁿ-sun tiong Kó͘-sa-ngá ê kiáⁿ Í-thàm , 18 Koh ū tē-jī pan ê hiaⁿ-tī Sat-ka-lī-ngá ,  Piān ,  Ngá-siat ,  Sī-bí-la̍h-boa̍t ,  Iâ-iat ,  O͘-nî ,  Í-lī-ap ,  Pí-ná-ngá ,  Má-se-ngá ,  Má-tha-thê-ngá ,  Í-lī-hui-lī-hō͘ ,  Bî-khek-nî-ngá ,  kap kò͘-mn̂g ê Gô-pia̍t-í-tong kap Iâ-lī , 19 Án-ni phài chhiùⁿ-koa ê Hi-bān ,  A-sat ,  Í-thàm ,  phah nâ-poa̍h chhut tōa-siaⁿ , 20 Phài Sat-ka-lī-ngá ,  Ngá-siat ,  Sī-bí-la̍h-boa̍t ,  Iâ-iat ,  O͘-nî ,  Í-lī-ap ,  Má-se-ngá ,  Pí-ná-ngá ,  tôaⁿ-sek ,  i ê siaⁿ-im chheng-liāng , 21 Koh phài Má-tha-thê-ngá ,  Í-lī-hui-lī-hō͘ ,  Bî-khek-nî-ngá ,  Gô-pia̍t-í-tong ,  Iâ-lī ,  A-sat-se-ngá ,  chòe-thâu tôaⁿ-khîm ,  tiāu ēng tē-poeh , 22 Lī-bī lâng ê thâu-lâng Ki-ná-nî-ngá sī koán-lí chhiùⁿ-koa ;  koh kà lâng chhiùⁿ-koa ,  in-ūi i cheng-thong chit-ê , 23 Pí-lī-ka ,  Í-lī-ka-ná ,  sī iok-kūi chêng kò͘-mn̂g--ê , 24 Chè-si Si-pa-nî ,  Iok-sa-hoat ,  Ná-tàn-gia̍p ,  A-má-sài ,  Sat-ka-lī-ngá ,  Pí-ná-a ,  I-lī-í-siā ,  tī Siōng-tè ê iok-kūi chêng pûn hō-thâu ;  Gô-pia̍t-í-tong kap Iâ-hi-a iā sī iok-kūi chêng kò͘-mn̂g--ê , 25 Tùi án-ni Tāi-pi̍t kap Í-sek-lia̍t ê tiúⁿ-ló kap chhian-chóng ,  lóng khì Gô-pia̍t-í-tong ê ke ,  hoaⁿ-hí kng Iâ-hô-hoa ê iok-kūi tùi hia chiūⁿ-lâi , 26 Siōng-tè pang-chān kng Iâ-hô-hoa iok-kūi ê Lī-bī lâng ,  in chiū hiàn kang ê gû chhit-chiah ,  kang ê iûⁿ chhit-chiah , 27 Tāi-pi̍t chhēng iù-tōe-pò͘ ê tn̂g-saⁿ ;  kng iok-kūi ê Lī-bī lâng ,  kap chhiùⁿ-koa ê ,  í-ki̍p koán-lí chhiùⁿ-koa ê Ki-ná-nî-ngá ,  liân chhiùⁿ-koa ê lâng lóng sī án-ni ;  Tāi-pi̍t koh chhēng iù-tōe-pò͘ ê í-hut-tek , 28 Án-ni Í-sek-lia̍t chèng-lâng chhut tōa-siaⁿ ,  pûn sàu-kak ,  pûn hō-thâu ,  phah nâ-poa̍h ,  tôaⁿ-khîm kap sek ,  kng Iâ-hô-hoa ê iok-kūi chiūⁿ--lâi , 29 Iâ-hô-hoa ê iok-kūi kàu Tāi-pi̍t siâⁿ ê sî ,  Sò-lô ê cha-bó͘-kiáⁿ Bí-kah tùi thang-á-lāi teh-khòaⁿ ,  khòaⁿ-kìⁿ Tāi-pi̍t ông tiô-thiàu thiàu-bú ;  sim-lāi chiū khòaⁿ-khin i , 
