1 Nî-thâu lia̍t-ông chhut-lâi kau-chiàn ê sî ,  Iok-ap chhōa kun-peng húi-hoāi A-bûn lâng ê tōe ,  ûi-khùn La̍h-pa ;  Tāi-pi̍t iû-goân tiàm tī Iâ-lō͘-sat-léng ,  Iok-ap phah La̍h-pa ê siâⁿ chhia-tó i , 2 Tāi-pi̍t chhiúⁿ in ê ông só͘ tì kim ê bián-liû ,  chhìn i ê kim tāng chi̍t tha-liân-tek ,  koh siuⁿ pó-chio̍h ;  lâng chiong chit ê bián-liû tì tī Tāi-pi̍t ê thâu-khak ;  Tāi-pi̍t tùi siâⁿ-lāi chhiúⁿ i ê châi-bu̍t chōe-chōe , 3 Chiong siâⁿ-lāi ê lâng thoa-chhut--lâi ,  ēng kù-á ,  ēng thih-pê ,  ēng pó͘-thâu thâi-sí in ;  Tāi-pi̍t ēng án-ni khoán-thāi A-bûn ta̍k ê siâⁿ ,  Tāi-pi̍t chiū kap chèng peh-sìⁿ lóng tò-khì Iâ-lō͘-sat-léng , 4 Liáu-āu kap Hui-lī-sū lâng kau-chiàn tī Ki-sek ;  Hō͘-sa lâng Se-pí-kai thâi-sí tōa-hàn lâng chi̍t ê kiáⁿ ,  miâ-kiò Se-phài ;  Hui-lī-sū lâng chiū hâng-ho̍k , 5 Koh kap Hui-lī-sū lâng kau-chiàn ,  hit-sî Gâi-jíⁿ ê kiáⁿ I-le̍k-ha̍p-lân thâi-sí Ka-te̍k lâng ,  Ko-lī-a ê hiaⁿ-tī La̍h-hap-bí ;  chit-lâng ê chhiuⁿ-pìⁿ tōa chhin-chhiūⁿ pò͘-kui ê te̍k-sim , 6 Koh tī Ka-te̍k kau-chiàn ,  tī-hia ū chi̍t ê tōa-hàn lâng ,  chhiú-kha lóng ū la̍k-ki chńg-thâu-á ,  kiōng ū jī-cha̍p-sì ki ,  i iā sī tōa-hàn lâng ê kiáⁿ , 7 Chit-lâng bú-bān Í-sek-lia̍t lâng ê sî ,  Tāi-pi̍t ê hiaⁿ Sī-bí-a ê kiáⁿ Iok-ná-tan thâi-sí i , 8 Chiah ê lâng lóng sī tī Ka-te̍k ê tōa-hàn lâng siⁿ-ê ;  in lóng sí tī Tāi-pi̍t ê chhiú ,  kap i ê jîn-sîn ê chhiú , 
