1 Tāi-pi̍t chio-chi̍p Í-sek-lia̍t ê siú-léng ,  kok chi-phài ê siú-léng ,  kap lûn-pan ho̍k-sāi ông ê kun-tiúⁿ ,  chhian-chóng ,  pé-chóng ,  chiáng-koán ông kap ông ê kiáⁿ ê sán-gia̍p cheng-siⁿ--ê ,  kap thài-kàm ,  í-ki̍p tōa koân-lêng ê ,  kap tōa koân-lêng ê ióng-sū ,  lóng kàu Iâ-lō͘-sat-léng , 2 Tāi-pi̍t ông chiū khiā--khí-lâi kóng ,  Góa ê hiaⁿ-tī ,  góa ê peh-sìⁿ ah ,  lín tio̍h thiaⁿ góa ê ōe ;  góa ê sim pún siūⁿ beh ūi-tio̍h Iâ-hô-hoa ê iok-kūi ,  koh ūi-tio̍h lán ê Siōng-tè ê kha-ta̍h-í ,  khí tiān lâi an-tì i ;  góa í-keng pī-pān beh khí , 3 Chóng-sī Siōng-tè tùi góa kóng ,  Lí bōe-tit-thang ūi Góa ê miâ khí tiān ,  in-ūi lí sī chiàn-sū ,  ū hō͘ lâng lâu-huih , 4 M̄-kú Iâ-hô-hoa Í-sek-lia̍t ê Siōng-tè ,  tī góa ê pē choân-ke kéng góa chòe Í-sek-lia̍t ông ti̍t-kàu éng-oán ;  in-ūi I kéng Iû-tāi chòe siú-léng ;  tī Iû-tāi ê chi-phài tiong kéng góa ê pē ê ke ;  tī góa ê pē ê chèng-kiáⁿ tiong hoaⁿ-hí góa ,  siat-li̍p góa chòe Í-sek-lia̍t chèng-lâng ê ông , 5 Iâ-hô-hoa siúⁿ-sù góa chōe-chōe kiáⁿ ,  tī góa ê kiáⁿ ê tiong-kan ,  kéng góa ê kiáⁿ Só͘-lô-bûn ,  tī Iâ-hô-hoa ê kok chē-ūi ,  tī-lí Í-sek-lia̍t , 6 I koh tùi góa kóng ,  Lí ê kiáⁿ Só͘-lô-bûn beh khí Góa ê tiān Góa ê īⁿ ;  in-ūi Góa kéng i chòe Góa ê kiáⁿ ,  Góa iā beh chòe i ê pē , 7 I nā kú-tn̂g chun-thàn Góa ê kài-bēng hoat-tō͘ ,  chhin-chhiūⁿ kin-á-ji̍t ,  Góa chiū beh kian-kò͘ i ê kok-ūi ,  ti̍t-kàu éng-oán , 8 Taⁿ tī Iâ-hô-hoa ê hōe ,  Í-sek-lia̍t chèng-lâng ê bīn-chêng ,  lán ê Siōng-tè iā thiaⁿ-kìⁿ ,  lín tio̍h chhâ-khó lín ê Siōng-tè Iâ-hô-hoa ê kài-bēng lâi chip-siú i ;  án-ni lín thang hióng-siū chit ê hó ê tōe ,  lâu hō͘ lín āu-tāi ê kiáⁿ-sun ,  éng-oán chòe-gia̍p , 9 Góa ê kiáⁿ Só͘-lô-bûn ah ,  lí tio̍h jīn-bat lí ê pē ê Siōng-tè ,  sêng-si̍t sim hoaⁿ-hí ho̍k-sāi I ;  in-ūi Iâ-hô-hoa kàm-chhat chèng-lâng ê sim ,  chai lóng-chóng ê sim-su liām-thâu ;  lí nā chhē I ,  I beh hō͘ lí tú-tio̍h ;  lí nā pàng-sak I ,  I beh éng-oán kū-choa̍t lí ; 10 lí tio̍h kín-sīn ,  in-ūi Iâ-hô-hoa kéng lí khí chhù chòe sèng-só͘ ;  lí tio̍h ióng-kám khì chòe , 11 Tāi-pi̍t chiong tiān-tn̂g ê léng-lông ,  pâng-keng ,  hú-khò͘ ,  lâu-koh ,  lāi-tiān ,  kap Si-un-só͘ hit-keng ,  it-chhè ê tô͘-iūⁿ ,  kau i ê kiáⁿ Só͘-lô-bûn ; 12 koh ēng tùi Sîn só͘ tit-tio̍h it-chhè ê tô͘-iūⁿ ,  chiū-sī Iâ-hô-hoa tiān ê īⁿ ,  sì-ûi ê pâng ,  Siōng-tè tiān ê hú-khò͘ ,  kap sèng-mi̍h ê hú-khò͘ chiah ê tô͘-iūⁿ ,  lóng kau i ; 13 koh chí-sī i chè-si kap Lī-bī lâng ê pan-lia̍t ,  kap Iâ-hô-hoa tiān-lāi ho̍k-sāi ê kang ,  í-ki̍p Iâ-hô-hoa tiān-lāi ho̍k-sāi ê khì-kū ; 14 koh chhìn kim hō͘ i chòe ta̍k-iūⁿ èng-iōng ê kim-khì ;  ia̍h chhìn gûn hō͘ i ,  chòe ta̍k-iūⁿ èng-iōng ê gûn-khì ; 15 chiū-sī chiah ê kim teng-tâi kap i ê chóaⁿ ,  chiū chhìn kim lâi chòe ta̍k ê teng-tâi kap i ê chóaⁿ ,  koh ēng chòe gûn teng-tâi ê gûn lâi chhìn hō͘ i ;  i ê teng-tâi kap i ê chóaⁿ lóng sī án-ni ,  chiàu ta̍k ê teng-tâi ê lō͘-ēng ; 16 koh chhìn kim hō͘ i lâi chòe pâi-lia̍t piáⁿ ê toh ;  ia̍h chhìn gûn lâi chòe gûn ê toh ; 17 koh ēng hó-kim hō͘ i chòe bah-chhe ,  pôaⁿ ,  poe ;  koh chhìn kim ,  hō͘ i thang chòe ta̍k ê kim-óaⁿ ,  chhìn gûn hō͘ i chòe ta̍k ê gûn-óaⁿ ; 18 koh chhìn hó-kim hō͘ i thang chòe hiuⁿ-tôaⁿ ;  ia̍h ēng kim chòe ki-lō͘-peng chhia ê khoán-sit ,  in thí-khui si̍t ,  jia-khàm Iâ-hô-hoa ê iok-kūi , 19 Tāi-pi̍t kóng ,  Téng-bīn chiah ê kui-bô͘ ,  lóng sī góa tit-tio̍h Iâ-hô-hoa be̍k-sī siá chhut-lâi--ê , 20 Tāi-pi̍t koh kā i ê kiáⁿ Só͘-lô-bûn kóng ,  Lí tio̍h ióng-kám chòng-táⁿ khì chòe ;  bo̍h-tit lún ,  ia̍h bo̍h-tit kiaⁿ ;  in-ūi Iâ-hô-hoa Siōng-tè ,  chiū-sī góa ê Siōng-tè ,  kap lí tī-teh ;  I tek-khak bô lī-khui lí ,  ia̍h bô pàng-sak lí ,  ti̍t-kàu Iâ-hô-hoa tiān ê kang lóng bêng-pe̍k , 21 Khòaⁿ ah ,  ū chè-si kap Lī-bī lâng ê ta̍k-pan ,  ūi-tio̍h beh pān-lí Siōng-tè tiān ta̍k-hāng ê sū ;  koh ū kî-khiáu ê lâng ,  tī ta̍k-hāng ê kang hoaⁿ-hí pang-chān lí ;  ia̍h ū chiah ê siú-léng kap chèng peh-sìⁿ chi̍t-sim thiaⁿ-thàn lí ê bēng-lēng , 
