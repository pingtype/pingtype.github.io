1 Tāi-pi̍t ông tùi hōe-chiòng kóng ,  Góa ê kiáⁿ Só͘-lô-bûn sī Siōng-tè te̍k-pia̍t kéng--ê ,  iáu-kú siàu-liân iù-chíⁿ ;  chit ê kang-tiâⁿ chin-tōa ;  in-ūi chit ê tiān m̄-sī ūi-tio̍h lâng ,  chiū-sī ūi-tio̍h Iâ-hô-hoa Siōng-tè khí--ê , 2 Góa ūi-tio̍h góa ê Siōng-tè ê tiān ,  í-keng chīn khùi-la̍t ,  pī-pān kim chòe kim-khì ,  pī-pān gûn chòe gûn-khì ,  tâng chòe tâng-khì ,  thih chòe thih-khì ,  chhâ chòe chhâ-khì ;  koh ū âng bé-ló ,  kap thang siuⁿ ê pó-chio̍h ,  kng-chio̍h ,  chhái-sek ê chio̍h ,  í-ki̍p ta̍k-iūⁿ ê pó-chio̍h ,  sia̍h-chio̍h ke̍k-chōe , 3 In-ūi góa him-bō͘ góa ê Siōng-tè ê tiān ,  chiū tī pī-pān khí sèng-tiān ê chhâi-liāu í-gōa ,  koh ēng góa pún-sin só͘ chek-chū ê kim-gûn ,  hiàn tī góa Siōng-tè ê chhù ; 4 chiū-sī Gô-hui ê kim ,  saⁿ-chheng tha-liân-tek ê kim ,  thoàn-liān ê gûn chhit-chheng tha-liân-tek ,  lâi an chiah ê chhù-chhiûⁿ ; 5 kim chòe kim-khì ,  gûn chòe gûn-khì ,  kap sai-hū ê chhiú só͘ chòe chiah ê kang ,  Kin-á-ji̍t ū sím-mi̍h lâng hoaⁿ-hí chiong pún-sin hiàn hō͘ Iâ-hô-hoa ah?6 Tùi án-ni chèng cho̍k-tiúⁿ ,  kap Í-sek-lia̍t ta̍k chi-phài ê siú-léng ,  chhian-chóng ,  pé-chóng ,  í-ki̍p kam(**kàm)-tok hiah-ê kā ông chòe-kang--ê ,  lóng hoaⁿ-hí lâi hiàn , 7 In ūi-tio̍h Siōng-tè tiān ê lō͘-ēng ,  hiàn kim gō͘ chheng tha-liân-tek liân chi̍t-bān ta̍t-lī-khek ,  gûn chi̍t-bān tha-liân-tek ,  tâng chi̍t-bān poeh chheng tha-liân-tek ,  thih cha̍p-bān tha-liân-tek , 8 Kìⁿ-nā ū pó-chio̍h--ê ,  lóng kau-tài Kek-sūn lâng Iâ-iat ê chhiú ,  sàng-ji̍p Iâ-hô-hoa tiān ê hú-khò͘ , 9 In-ūi in kam-sim hiàn ,  peh-sìⁿ lóng hoaⁿ-hí ,  in-ūi in chīn-sim hiàn hō͘ Iâ-hô-hoa ;  Tāi-pi̍t ông iā tōa hoaⁿ-hí kàu-ke̍k , 10 Só͘-í Tāi-pi̍t tī hōe-chiòng ê bīn-chêng o-ló Iâ-hô-hoa ;  Tāi-pi̍t kóng ,  Iâ-hô-hoa goán ê chó͘ Í-sek-lia̍t ê Siōng-tè ah ,  sī eng-kai o-ló--ê ,  tùi éng-oán kàu éng-oán ; 11 Iâ-hô-hoa ah ,  chun-tōa ,  lêng-le̍k ,  êng-kng ,  tek-sèng ,  ui-giâm lóng sī Lí-ê ;  hoān-nā tī thiⁿ-téng tōe-ē--ê ,  lóng sī Lí-ê ;  Iâ-hô-hoa ah ,  kok iā sī Lí-ê ,  Lí sī chì-koâiⁿ ,  chòe bān-ū ê thâu , 12 Hó-gia̍h chun-kùi lóng tùi Lí lâi ,  Lí iā chiáng-koán bān-ū ;  tī Lí ê chhiú ū tōa koân-lêng tōa khùi-la̍t ;  hō͘ lâng chun-tōa ,  hō͘ chèng-lâng tōa khùi-la̍t ,  lóng chhut tī Lí ê chhiú , 13 Goán ê Siōng-tè ah ,  taⁿ goán kám-siā Lí ,  o-ló Lí êng-kng ê miâ ; 14 góa sī sím-mi̍h ,  góa ê peh-sìⁿ sī sím-mi̍h ,  goán kéng-jiân ōe án-ni hoaⁿ-hí hōng-hiàn ah? In-ūi bān-mi̍h lóng tùi Lí lâi ,  goán ēng Lí ê mi̍h hiàn hō͘ Lí ; 15 goán tī Lí ê bīn-chêng sī chhut-gōa lâng ,  sī kià-kha--ê ,  kap goán ê lia̍t-chó͘ chi̍t-poaⁿ-iūⁿ ;  goán tī sè-kan ê ji̍t-chí chhin-chhiūⁿ iáⁿ ,  bô thang ǹg-bāng tn̂g-tn̂g tī-teh , 16 Iâ-hô-hoa goán ê Siōng-tè ah ,  goán pī-pān chiah-ê chōe-chōe chhâi-liāu ,  beh ūi-tio̍h Lí ê sèng-miâ khí Lí ê tiān ,  lóng sī tùi Lí lâi ,  iā lóng sī Lí--ê , 17 Góa ê Siōng-tè ah ,  góa chai Lí kàm-chhat lâng ê sim ,  hoaⁿ-hí chèng-ti̍t ;  lūn-kàu góa ,  góa ēng chèng-ti̍t ê sim hoaⁿ-hí hiàn che it-chhè ê mi̍h ;  taⁿ góa khòaⁿ-kìⁿ Lí ê peh-sìⁿ tī-chia ,  lóng hoaⁿ-hí hiàn hō͘ Lí ,  góa chiū hoaⁿ-hí , 18 Iâ-hô-hoa ,  goán lia̍t-chó͘ A-pek-la̍h-hán ,  Í-sat ,  Í-sek-lia̍t ê Siōng-tè ah ,  kiû Lí hō͘ Lí ê peh-sìⁿ siông-siông chûn chit-hō ê sim-su liām-thâu ,  pī-pān in ê sim kui-ǹg Lí , 19 Koh kiû Lí siúⁿ-sù góa ê kiáⁿ Só͘-lô-bûn sêng-si̍t ê sim ,  lâi siú Lí ê bēng-lēng ,  hoat-tō͘ ,  lu̍t-lē ,  chòe-chiâⁿ che it-chhè ê sū ,  ēng góa só͘ pī-pān-ê lâi khí tiān , 20 Tāi-pi̍t tùi chiah ê hōe-chiòng kóng ,  Lín tio̍h o-ló Iâ-hô-hoa lín ê Siōng-tè ;  tùi án-ni hōe-chiòng o-ló Iâ-hô-hoa in lia̍t-chó͘ ê Siōng-tè ,  àⁿ-thâu pài Iâ-hô-hoa kap ông , 21 Keh-ji̍t in hiàn-chè hō͘ Iâ-hô-hoa ,  koh hiàn sio-chè hō͘ Iâ-hô-hoa ;  chiū-sī hiàn kang ê gû chi̍t-chheng chiah ,  kang ê mî-iûⁿ chi̍t-chheng chiah ,  iûⁿ-á chi̍t-chheng chiah ,  kap i ê koàn-tiān ;  koh ūi Í-sek-lia̍t ê chèng-lâng hiàn chōe-chōe chè-mi̍h , 22 Hit-ji̍t in tī Iâ-hô-hoa ê bīn-chêng lim-chia̍h tōa-tōa hoaⁿ-hí ,  In tē-jī pái siat-li̍p Tāi-pi̍t ê kiáⁿ Só͘-lô-bûn chòe ông ,  ūi Iâ-hô-hoa ēng iû boah i ,  hō͘ i chòe kun-ông ;  ia̍h ēng iû boah Sat-tok chòe chè-si , 23 Tùi án-ni Só͘-lô-bûn chē tī Iâ-hô-hoa só͘ siúⁿ-sù ê ūi ,  sòa-chiap i ê lāu-pē Tāi-pi̍t chòe ông ,  bô m̄ heng-thong ;  Í-sek-lia̍t chèng-lâng iā lóng thiaⁿ-thàn i , 24 Chèng siú-léng kap ióng-sū ,  kap Tāi-pi̍t ông ê chèng-kiáⁿ ,  lóng sūn-ho̍k Só͘-lô-bûn ông , 25 Iâ-hô-hoa hō͘ Só͘-lô-bûn tī Í-sek-lia̍t chèng-lâng ê bīn-chêng ,  ke̍k-kî chun-tōa ;  hō͘ i chòe kok-ông ê ui-hong ,  iâⁿ-kè Í-sek-lia̍t í-chêng ê ông , 26 Iâ-se ê kiáⁿ Tāi-pi̍t chòe Í-sek-lia̍t chèng-lâng ê ông ; 27 i chòe Í-sek-lia̍t ông ,  le̍k-kè sì-cha̍p nî ,  tī Hi-pek-lûn chòe-ông chhit-nî ,  tī Iâ-lō͘-sat-léng chòe-ông saⁿ-cha̍p-saⁿ nî , 28 I chia̍h tn̂g hè-siū ;  nî-hè ,  hó-gia̍h ,  êng-kng lóng móa-chiok ,  chiū kè-sì ;  i ê kiáⁿ Só͘-lô-bûn sòa-chiap i chòe-ông , 29 Tāi-pi̍t ông thâu kàu bé ê sū ,  lóng kì tī sian-kiàn Sat-bó͘-jíⁿ ê chheh ,  kap sian-ti Ná-tan ê chheh ,  í-ki̍p sian-kiàn Ka-tek ê chheh , 30 Hiah ê chheh iā kì-chài i tī-lí kok ê sū ,  kap i ê tōa koân-lêng ,  í-ki̍p i kap Í-sek-lia̍t ,  kap sì-hng ê lia̍t-kok ,  só͘ keng-kè ê sî-sū , 
