1 Chit-tia̍p liáu-āu Tāi-pi̍t phah Hui-lī-sū lâng ,  hō͘ in hâng-ho̍k ;  koh tùi Hui-lī-sū lâng ê chhiú chhú Ka-te̍k kap i ê hiuⁿ-lí , 2 Koh phah Mô͘-ap ,  Mô͘-ap lâng chiū ho̍k-sāi Tāi-pi̍t ,  lâi chìn-kòng i , 3 Só-pa ông Hap-tāi-lī-siā khì Pek-la̍h hô ,  beh kian-kò͘ i ê kok-koân ,  Tāi-pi̍t chiū phah i ,  ti̍t-kàu Hap-má , 4 Tāi-pi̍t chhiúⁿ i ê chiàn-chhia chi̍t-chheng tiuⁿ ,  bé-peng chhit-chheng ,  pō͘-peng nn̄g-bān ;  thoa-chhia ê bé ,  Tāi-pi̍t chiū koah i tōa-thúi ê kun ;  kî-tiong chí-ū lâu chi̍t-pah tiuⁿ chhia ê bé , 5 Tāi-má-sek ê A-lân lâng lâi pang-chān Só-pa ông Hap-tāi-lī-siā ,  Tāi-pi̍t chiū thâi A-lân lâng ,  nn̄g-bān nn̄g-chheng lâng , 6 Tùi án-ni Tāi-pi̍t tī Tāi-má-sek ê A-lân tōe siat-li̍p hông-siú ê peng-iâⁿ ;  A-lân lâng chiū hâng-ho̍k Tāi-pi̍t lâi chìn-kòng i ,  Tāi-pi̍t bô-lūn toh-lo̍h khì ,  Iâ-hô-hoa lóng hō͘ i tek-sèng , 7 Tāi-pi̍t chhiúⁿ Hap-tāi-lī-siā chiah ê lô͘-po̍k kim ê pîn-pâi ,  tòa-kàu Iâ-lō͘-sat-léng , 8 Tāi-pi̍t koh tùi Hap-tāi-lī-siā só͘ koán ê Thê-pa kap Kun nn̄g ê siâⁿ ,  chhiúⁿ chōe-chōe tâng ,  chiū-sī Só͘-lô-bûn só͘ ēng lâi chō tâng-hái kap thiāu ,  í-ki̍p chiah ê tâng-khì--ê , 9 Hap-má ông To-o͘ thiaⁿ-kìⁿ Tāi-pi̍t phah-iâⁿ Hap-tāi-lī-siā ê choân-kun , 10 chiū chhe i ê kiáⁿ Hap-to-lân khì kìⁿ Tāi-pi̍t ông ,  kā i chhéng-an ,  iā kā i chiok-hok ,  in-ūi i ū kap Hap-tāi-lī-siā kau-chiàn lâi khah-iâⁿ i ;  pún-jiân Hap-tāi-lī-siā kap To-o͘ siông-siông ū kau-chiàn ê iân-kò͘ ,  Hap-to-lân sòa tòa kim ,  gûn ,  tâng ,  chiah ê khì-kū , 11 Tāi-pi̍t ông chiong chiah ê khì-kū ,  kap tùi ta̍k-kok tòa-lâi ê kim gûn ,  lóng hun-piat chòe-sèng hiàn-hō͘ Iâ-hô-hoa ,  chiū-sī i tùi Í-tong ,  Mô͘-ap ,  A-bûn cho̍k ,  Hui-lī-sū lâng ,  A-má-le̍k só͘ chhiúⁿ-lâi--ê , 12 Sé-ló͘-ngá ê kiáⁿ A-pí-su tī Iâm ê soaⁿ-kok thâi Í-tong lâng chi̍t-bān poeh-chheng , 13 I tī Í-tong tōe siat-li̍p hông-siú ê peng-iâⁿ ;  Í-tong lâng chiū lóng hâng-ho̍k Tāi-pi̍t ,  Tāi-pi̍t bô-lūn toh-lo̍h khì ,  Iâ-hô-hoa lóng hō͘ i tek-sèng , 14 Tāi-pi̍t chòe Í-sek-lia̍t choân-kok ê ông ,  koh tī chèng peh-sìⁿ ê tiong-kan péng-kong kiâⁿ-gī , 15 Sé-ló͘-ngá ê kiáⁿ Iok-ap chòe goân-sòe ,  A-hi-lu̍t ê kiáⁿ Iok-sa-hoat chòe sú-koaⁿ , 16 A-hi-tu̍t ê kiáⁿ Sat-tok ,  kap A-pí-a-tha ê kiáⁿ A-hi-bí-le̍k chòe chè-si ;  Sa-ui-sa chòe su-kì-koaⁿ , 17 Iâ-hô-iâ-tāi ê kiáⁿ Pí-ná-ngá koán-hat Ki-lī-thê lâng kap Pí-lī-thê lâng ,  Tāi-pi̍t ê chèng-kiáⁿ lóng tī ông ê sin-piⁿ chòe thâu-lâng , 
