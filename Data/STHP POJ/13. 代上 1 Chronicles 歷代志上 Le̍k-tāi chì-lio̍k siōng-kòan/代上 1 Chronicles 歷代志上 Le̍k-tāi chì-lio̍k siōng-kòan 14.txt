1 Chhui-lô ông Hi-lân chhe sù-chiá tòa pek-hiuⁿ-chhâ ,  kap thô͘-chúi sai-hū ,  chòe-ba̍k sai-hū ,  kàu Tāi-pi̍t hia ,  beh kā i khí chhù , 2 Tāi-pi̍t chai Iâ-hô-hoa tiāⁿ-tio̍h siat-li̍p i chòe Í-sek-lia̍t ông ,  koh ūi-tio̍h I ê peh-sìⁿ Í-sek-lia̍t ê iân-kò͘ ,  lâi heng-khí i ê kok , 3 Tāi-pi̍t tī Iâ-lō͘-sat-léng koh chhōa kúi-nā ê bó͘ ,  Tāi-pi̍t koh siⁿ kiáⁿ cha-bó͘-kiáⁿ , 4 Tī Iâ-lō͘-sat-léng só͘ siⁿ chiah ê kiáⁿ ê miâ kì tī ē-tóe: Sa-bó͘-a ,  Sok-pa ,  Ná-tan ,  Só͘-lô-bûn ; 5 Ek-hat ,  Í-lī-su-a ,  Í-hoat-lia̍t ; 6 Lô-ka ,  Nî-húi ,  Ngá-hui-a ; 7 Í-lī-sa-má ,  Pí-lī-ngá-tāi ,  Í-lī-hoat-lia̍t , 8 Hui-lī-sū lâng thiaⁿ-kìⁿ Tāi-pi̍t siū boah-iû chòe Í-sek-lia̍t choân-kok ê ông ,  Hui-lī-sū lâng chiū lóng chiūⁿ-lâi chhē Tāi-pi̍t ;  Tāi-pi̍t thiaⁿ-kìⁿ chiū chhut-khì tí-te̍k i , 9 Hui-lī-sū lâng lâi ,  pâi-lia̍t tī Lī-hoa̍t-im ê soaⁿ-kok , 10 Tāi-pi̍t mn̄g Siōng-tè kóng ,  Góa tio̍h chiūⁿ-khì kong-kek Hui-lī-sū lâng mah? Lí beh chiong in kau tī góa ê chhiú mah? Iâ-hô-hoa kóng ,  Tio̍h chiūⁿ-khì ,  in-ūi Góa beh chiong in kau tī lí ê chhiú , 11 In chiūⁿ-lâi Pa-le̍k-pí-la̍h-sim ,  Tāi-pi̍t tī-hia phah in ;  Tāi-pi̍t kóng ,  Siōng-tè ēng góa ê chhiú chhiong-sòaⁿ góa ê tùi-te̍k ,  chhin-chhiūⁿ chúi chhiong-sòaⁿ chi̍t-iūⁿ ;  in-ūi án-ni kiò hit só͘-chāi chòe Pa-le̍k-pí-la̍h-sim , 12 Hui-lī-sū lâng pàng-hē in ê siōng-tè tī-hia ;  Tāi-pi̍t bēng-lēng lâng ēng hé sio i , 13 Hui-lī-sū lâng koh pâi-lia̍t tī soaⁿ-kok ; 14 Tāi-pi̍t koh mn̄g Siōng-tè ,  Siōng-tè kā i kóng ,  M̄-thang chiūⁿ-khì tui-jip ;  tio̍h siám tùi piⁿ-á ;  tī sng-châi-chhiū ê tùi-bīn lâi kong-kek in , 15 Lí thiaⁿ-kìⁿ sng-châi chhiū-bé ū kha-pō͘ ê siaⁿ ,  chiū tio̍h chhut-khì kau-chiàn ;  in-ūi Siōng-tè chòe lí ê thâu-chêng chhut-khì beh phah Hui-lī-sū lâng , 16 Tāi-pi̍t chiū chun-thàn Siōng-tè só͘ hoan-hù ;  in phah Hui-lī-sū lâng ê kun-tūi ,  tùi Ki-piàn kàu Ki-sek , 17 Tāi-pi̍t ê miâ-siaⁿ chiū pò-iông ta̍k só͘-chāi ;  Iâ-hô-hoa hō͘ lia̍t-kok lóng kiaⁿ i , 
