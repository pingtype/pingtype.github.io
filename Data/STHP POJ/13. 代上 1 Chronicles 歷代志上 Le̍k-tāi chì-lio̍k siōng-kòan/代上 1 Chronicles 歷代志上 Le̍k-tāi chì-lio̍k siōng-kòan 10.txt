1 Hui-lī-sū lâng kap Í-sek-lia̍t lâng kau-chiàn ;  Í-sek-lia̍t lâng tī Hui-lī-sū lâng ê bīn-chêng tô-cháu ,  tī Ki-lī-pho soaⁿ siū thâi-sí , 2 Hui-lī-sū lâng jip-kūn Sò-lô kap i hiah ê kiáⁿ ;  Hui-lī-sū lâng chiū thâi-sí Sò-lô ê kiáⁿ Iok-ná-tan ,  A-pí-ná-ta̍t ,  Be̍k-ki-su-a , 3 Kau-chiàn ê tīn-sè tùi-tī Sò-lô chin gûi-kip ,  siā-chìⁿ ê lâng siā-i ,  khùn-khó͘ kàu-ke̍k , 4 Sò-lô chiū kā hit ê kia̍h i ê chiàn-khì-ê kóng ,  Lí pu̍ih-chhut lí ê to ,  kā góa chha̍k--sí ,  bián-tit hiah ê bô siū kat-lé ê lâng lâi lêng-jio̍k góa ;  hit ê kia̍h i ê chiàn-khì-ê m̄-ài ,  in-ūi chin kiaⁿ ,  Sò-lô chiū kia̍h i ê to ,  chiong seng-khu àⁿ tī téng-bīn lâi chhìⁿ-sí , 5 Kia̍h i ê chiàn-khì ê lâng khòaⁿ-kìⁿ Sò-lô í-keng sí ,  iā chhìⁿ tī to--nih lâi sí , 6 Án-ni Sò-lô kap i saⁿ ê kiáⁿ sí ,  choân-ke chòe chi̍t-ē sí , 7 Khiā-khí soaⁿ-kok ê Í-sek-lia̍t lâng khòaⁿ-kìⁿ kun-peng tô-cháu ,  Sò-lô kap i ê kiáⁿ lóng sí ,  iā pàng-sak in ê siâⁿ tô-cháu ,  Hui-lī-sū lâng chiū lâi khiā-khí--i , 8 Keh-ji̍t Hui-lī-sū lâng lâi chhiúⁿ pak hiah ê siū-thâi ê lâng ,  chhē-tio̍h Sò-lô kap i ê kiáⁿ ,  sí tī Ki-lī-pho soaⁿ , 9 In chiū pak--i ,  the̍h i ê thâu-khak kap kun-chong ,  chhe lâng kàu Hui-lī-sū tōe ê sì-kéng ,  pò siau-sit hō͘ in ê ngó͘-siōng kap in ê peh-sìⁿ , 10 Ēng i ê kun-chong hē tī in ê siōng-tè ê biō ,  tiàu i ê thâu-khak tī Tāi-kún ê biō , 11 Ki-lia̍t ê Ngá-pí lâng thiaⁿ-kìⁿ Hui-lī-sū lâng só͘ khoán-thāi Sò-lô it-chhè ê sū , 12 In ê chèng ióng-sū chiū khí--lâi ,  chiong Sò-lô ê sin-si kap i hiah ê kiáⁿ ê sin-si tòa kàu Ngá-pí ;  koh chòng i ê kut-hâi tī Ngá-pí ê siōng-chhiū-kha ,  kìm-chia̍h chhit-ji̍t , 13 Án-ni Sò-lô sí ,  in-ūi i hoān-chōe tī Iâ-hô-hoa ,  ūi-tio̍h i bô siú Iâ-hô-hoa ê bēng-lēng ,  koh in-ūi i khì chhē kúi chiūⁿ-sin ê hū-jîn-lâng ,  lâi mn̄g--i ; 14 iā bô mn̄g Iâ-hô-hoa ;  só͘-í I thâi-sí i ,  chiong i ê kok kui hō͘ Iâ-se ê kiáⁿ Tāi-pi̍t , 
