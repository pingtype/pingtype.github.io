1 Tāi-pi̍t kap chiah ê chhian-chóng pé-chóng ,  kap chiah ê thâu-lâng chham-siông , 2 Tāi-pi̍t tùi Í-sek-lia̍t choân-hōe kóng ,  Lín nā lia̍h-chòe hó ,  koh sī chhut tī Iâ-hô-hoa lán ê Siōng-tè ê ì-sù ,  taⁿ lán chiū chhe lâng piàn kiâⁿ Í-sek-lia̍t choân-tōe ,  kìⁿ lán hiah-ê iáu-chhun ê hiaⁿ-tī ,  kap tiàm-tī ū kau-iá ê siâⁿ ê chè-si Lī-bī lâng ,  hō͘ in lóng chū-chi̍p kàu lán chia , 3 Lán chiū thang tòa lán ê Siōng-tè ê iok-kūi kàu lán chia ;  in-ūi Sò-lô ê sî-chūn ,  lán bô ēng hit-ê lâi mn̄g Siōng-tè , 4 Choân-hōe lóng kóng ,  Thang án-ni kiâⁿ ;  chèng peh-sìⁿ lóng khòaⁿ chit ê tāi-chì chòe hó , 5 Tùi án-ni Tāi-pi̍t tiàu Í-sek-lia̍t lâng ,  tùi Ai-ki̍p Se-hat ê khoe ,  ti̍t-kàu Hap-má chhut-ji̍p ê só͘-chāi ,  beh tòa Siōng-tè ê iok-kūi ,  tùi Ki-lia̍t-iâ-lîm lâi , 6 Tāi-pi̍t kap Í-sek-lia̍t chèng-lâng chiū kàu Pa-la̍h ,  chiū-sī sio̍k Iû-tāi ê Ki-lia̍t-iâ-lîm ,  ài beh tùi hia tòa hit-ê tiàm tī ki-lō͘-peng tiong-kan Iâ-hô-hoa Siōng-tè ê iok-kūi ,  chiū-sī ēng I miâ lâi chheng-ho͘--ê , 7 In ēng sin ê chhia chài Siōng-tè ê iok-kūi ,  tùi A-pí-ná-ta̍t ê chhù chhut-lâi ,  O͘-sat kap A-hi-iok kóaⁿ-chhia , 8 Tāi-pi̍t kap Í-sek-lia̍t chèng-lâng tī Siōng-tè ê bīn-chêng chīn-la̍t chhiùⁿ-koa ,  ēng khîm ,  sek ,  lô ,  kó͘ ,  hō-thâu ,  chok-ga̍k thiàu-bú , 9 Kàu Ki-tùn ê gō͘-kak-tiûⁿ ,  in-ūi gû tio̍h-tak ,  O͘-sat chhun-chhiú hōaⁿ hit ê kūi , 10 Iâ-hô-hoa siū-khì O͘-sat ,  in-ūi i chhun-chhiú hōaⁿ iok-kūi ,  chiū phah i ;  i chiū sí tī-hia ,  tī Siōng-tè ê bīn-chêng , 11 Tāi-pi̍t in-ūi Iâ-hô-hoa phah O͘-sat ,  chiū bô hoaⁿ-hí ,  hō hit ê só͘-chāi chòe Pí-lia̍t-su-o͘-sat ,  ti̍t-kàu kin-á-ji̍t , 12 Hit-ji̍t Tāi-pi̍t kiaⁿ Siōng-tè ,  chiū kóng ,  Góa thái-thó thang tòa Siōng-tè ê iok-kūi kàu góa ê só͘-chāi?13 Tùi án-ni Tāi-pi̍t bô tòa iok-kūi kàu Tāi-pi̍t ê siâⁿ ,  ka-kī ê só͘-chāi ;  chiū choán kàu Ka-te̍k lâng Gô-pia̍t-í-tong ê ke , 14 Siōng-tè ê iok-kūi tī Gô-pia̍t-í-tong ê ke ,  tī i ê chhù saⁿ-ge̍h-ji̍t kú ;  Iâ-hô-hoa sù-hok tī Gô͘-pia̍t-í-tong ê ke ,  kap i it-chhè só͘-ū--ê , 
