1 Khòaⁿ ah ,  Iâ-hô-hoa ê ji̍t beh kàu ,  lí ê hè-châi beh hō͘ lâng pun tī lín tiong-kan , 2 In-ūi Góa beh chū-chi̍p bān-kok kap Iâ-lō͘-sat-léng kau-chiàn ;  siâⁿ beh siū kong-phòa ,  chhù-the̍h beh siū chhiúⁿ-kiap ,  hū-jîn-lâng beh siū lêng-jio̍k ;  siâⁿ-lāi ê peh-sìⁿ chi̍t-pòaⁿ siū lâng lia̍h--khì ;  só͘ chhun ê peh-sìⁿ iû-goân tī siâⁿ-lāi ,  bô tì-kàu chián-tû , 3 Hit-sî Iâ-hô-hoa beh chhut-khì kap hiah ê kok kau-chiàn ,  chhin-chhiūⁿ chiông-chêng lîm-tīn ê ji̍t kau-chiàn chi̍t-iūⁿ , 4 Tng hit-ji̍t ,  I ê kha beh khiā tī Kaⁿ-ná soaⁿ ,  chit ê soaⁿ tī Iâ-lō͘-sat-léng thâu-chêng ê tang-sì ;  Kaⁿ-ná soaⁿ beh tùi tiong-ng li̍h-khui ,  tùi tang kàu sai ,  chiâⁿ-chòe ke̍k-tōa ê soaⁿ-kok ;  soaⁿ ê chi̍t-pòaⁿ î-sóa ǹg-pak ,  chi̍t-pòaⁿ î-sóa ǹg-lâm , 5 Lín beh tùi Góa ê soaⁿ-kok-tiong tô-cháu ,  in-ūi soaⁿ-kok beh thàu-kàu A-sat ,  lín beh tô-cháu chhin-chhiūⁿ Iû-tāi ông O͘-se-ngá ê nî-kan ,  ūi-tio̍h tōe-tāng ê tô-cháu chi̍t-iūⁿ ;  Iâ-hô-hoa góa ê Siōng-tè beh lîm-kàu ,  lóng-chóng ê sèng--ê kap Lí lâi , 6 Hit-ji̍t ê kng ,  beh m̄-chiâⁿ kng m̄-chiâⁿ àm , 7 Beh ū chi̍t ê te̍k-pia̍t ji̍t ,  sī Iâ-hô-hoa só͘ chai--ê ,  m̄-sī ji̍t ,  iā m̄-sī mî ;  kàu ê-hng-sî chiah ū kng , 8 Hit-ji̍t beh ū oa̍h-chúi tùi Iâ-lō͘-sat-léng chhut--lâi ;  chi̍t-pòaⁿ lâu-khì tang-hái ,  chi̍t-pòaⁿ lâu-khì sai-hái ;  tang-thiⁿ hē-thiⁿ lóng sī án-ni , 9 Iâ-hô-hoa beh tī choân-tōe chòe ông ;  tng hit-ji̍t Iâ-hô-hoa to̍k-it ,  I ê miâ iā sī to̍k-it , 10 Choân-tōe tùi Ka-pa kàu Iâ-lō͘-sat-léng lâm-hng ê Lîm-bûn ,  beh piàn chhin-chhiūⁿ A-la̍h-pa ;  Iâ-lō͘-sat-léng beh seng-koâiⁿ tiàm tī i ê pún só͘-chāi ,  chiū-sī tùi Piān-ngá-bín ê mn̂g ,  kàu thâu-chi̍t-ê mn̂g ê só͘-chāi ,  koh kàu kak-thâu ê mn̂g ,  ia̍h tùi Hap-lâm-gia̍p ê lâu ,  ti̍t-kàu ông ê chiú-khut , 11 Beh ū lâng tiàm tī hit tiong-kan ,  bô koh ū chiù-chó͘ ;  Iâ-lō͘-sat-léng beh an-jiân khiā-khí , 12 Hiah ê lia̍t-kok kap Iâ-lō͘-sat-léng kau-chiàn--ê ,  Iâ-hô-hoa beh ēng chit-hō ê chai-ē kong-kek in ;  in ê kha iáu khiā-teh ê sî ,  in ê bah beh hiú-nōa ,  ba̍k-chiu beh hiú-nōa tī ba̍k-chiu-khang ,  chi̍h beh hiú-nōa tī chhùi-lāi , 13 Tng hit-ji̍t Iâ-hô-hoa beh hō͘ in tiong-kan tōa jiáu-loān ;  in ta̍k-lâng ēng chhiú saⁿ-khiú ,  koh khí-chhiú saⁿ kong-kek , 14 Iû-tāi iā beh kap Iâ-lō͘-sat-léng kau-chiàn ;  hit-sî sì-ûi lia̍t-kok ê hè-châi ,  chiū-sī kim ,  gûn ,  i-chiûⁿ ,  beh chū-chi̍p chōe-chōe , 15 Hit-ê só͘ beh kàu tī bé ,  lô ,  lo̍k-tô ,  lû ,  í-ki̍p iâⁿ-tiong it-chhè ê cheng-siⁿ ê chai-ē ,  kap chit ê chai-ē chi̍t-poaⁿ-iūⁿ , 16 Só͘-ū lâi kong-kek Iâ-lō͘-sat-léng ê lia̍t-kok chhun ê lâng ,  beh nî-nî chiūⁿ-lâi kèng-pài tōa ê Ông ,  bān-kun ê Iâ-hô-hoa ,  iā siú Tah-liâu-choeh , 17 Tōe-chiūⁿ bān-cho̍k-tiong ,  kìⁿ-nā bô chiūⁿ Iâ-lō͘-sat-léng kèng-pài tōa ê Ông ,  bān-kun ê Iâ-hô-hoa--ê ,  beh bô lo̍h-hō͘ tī in hia , 18 Ai-ki̍p cho̍k nā bô chiūⁿ-lâi ,  beh bô hō͘ tī in hia ;  beh ū chai-ē ,  chiū-sī Iâ-hô-hoa ēng lâi kong-kek hiah-ê bô chiūⁿ-lâi siú Tah-liâu-choeh ê lia̍t-kok-ê , 19 Che chiū-sī Ai-ki̍p ê hêng-hoa̍t ,  iā-sī hiah-ê bô chiūⁿ-lâi siú Tah-liâu-choeh ê lia̍t-kok ê hêng-hoa̍t , 20 Tng hit-ji̍t ,  bé ê hâm-lêng beh khek-jī kóng ,  Chòe sèng kui tī Iâ-hô-hoa ;  Iâ-hô-hoa tiān-lāi ê e ,  beh chhin-chhiūⁿ tôaⁿ-chêng ê óaⁿ ,  Kìⁿ-nā Iâ-lō͘-sat-léng kap Iû-tāi ê e ,  lóng beh chòe-sèng kui bān-kun ê Iâ-hô-hoa ;  kìⁿ-nā hiàn-chè--ê ,  lóng beh ēng chiah ê e ,  chú-bah tī hit lāi-bīn ;  tng hit-ji̍t ,  tī bān-kun ê Iâ-hô-hoa ê tiān-lāi ,  bô koh ū Ka-lâm lâng , 
