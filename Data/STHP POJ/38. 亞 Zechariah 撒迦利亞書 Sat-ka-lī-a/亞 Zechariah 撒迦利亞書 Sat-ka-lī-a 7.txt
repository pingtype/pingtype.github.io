1 Tāi-lī-o͘ ông sì-nî káu-ge̍h ,  chiū-sī Ki-su-liû ge̍h ,  chhoe sì ,  Iâ-hô-hoa ê ōe lîm-kàu Sat-ka-lī-a , 2 Hit-sî Pek-te̍k-lī lâng í-keng chhe Sa-lī-sek kap Lī-kian-bí-le̍k kap tè in ê lâng khì kiû-un tī Iâ-hô-hoa , 3 iā mn̄g bān-kun ê Iâ-hô-hoa tiān-lāi ê chè-si í-ki̍p sian-ti kóng ,  Góa le̍k-nî í-lâi tī gō͘-ge̍h-kan thî-khàu ka-kī hun-piat ,  taⁿ iáu-kú tio̍h án-ni kiâⁿ mah?4 Bān-kun ê Iâ-hô-hoa ê ōe lîm-kàu góa kóng , 5 Lí tio̍h kā chit só͘-chāi ê chèng peh-sìⁿ kap chè-si kóng ,  Lín chhit-cha̍p nî kú ,  tī gō͘-ge̍h chhit-ge̍h kìm-chia̍h pi-ai kiám-sī ūi-tio̍h Góa ,  ūi-tio̍h Góa ,  kìm-chia̍h mah?6 Lín he̍k-sī chia̍h he̍k-sī lim ,  kiám m̄-sī lín teh-chia̍h ,  lín teh-lim mah?7 Tng Iâ-lō͘-sat-léng kap sì-ûi ê siâⁿ ū khiā-khí ê peh-sìⁿ koh hong-sēng ,  lâm-hng kap pîⁿ-iûⁿ ū lâng khiā-khí ê sî ,  Iâ-hô-hoa thok-tiōng chêng ê sian-ti só͘ soan-thoân ê ōe ,  lín kiám-m̄-tio̍h thiaⁿ mah?8 Iâ-hô-hoa ê ōe koh lîm-kàu Sat-ka-lī-a kóng ,  Bān-kun ê Iâ-hô-hoa bat án-ni kóng , 9 Tio̍h chiàu chin-si̍t ê kong-pêng lâi sím-phòaⁿ ,  tāi-ke ēng chû-ài lîn-bín lâi saⁿ khoán-thāi ; 10 m̄-thang khi-hū kóaⁿ-hū ko͘-jî ,  chhut-gōa lâng ,  kap sòng-hiong lâng ;  m̄-thang sim-lāi kè-bô͘ pháiⁿ-tāi lâi saⁿ-hām-hāi , 11 Chóng-sī in m̄-khéng thiaⁿ-thàn ,  oa̍t-tńg keng-thâu pōe-ge̍k ,  that-ba̍t in ê hī-khang tì-kàu bōe thiaⁿ , 12 Koh hō͘ in ê sim ngī chhin-chhiūⁿ soān-chio̍h ,  bián-tit thiaⁿ lu̍t-hoat ,  kap bān-kun ê Iâ-hô-hoa ēng I ê Sîn thok chêng ê sian-ti só͘ kóng ê ōe ;  só͘-í bān-kun ê Iâ-hô-hoa tōa-tōa hoat siū-khì , 13 In-ūi I bat kiò ,  in m̄-thiaⁿ ,  án-ni in beh kiò ,  Góa iā m̄-thiaⁿ ;  che sī bān-kun ê Iâ-hô-hoa kóng--ê ; 14 nā-sī Góa beh ēng kńg-lê-hong chhe-sòaⁿ in kàu in só͘ m̄-bat ê lia̍t-kok ,  Án-ni chit ê tōe tī in khì ê liáu-āu pìⁿ-chòe pha-hng ,  tì-kàu bô lâng óng-lâi keng-kè ;  in-ūi in hō͘ thang hoaⁿ-hí ê tōe pha-hng lah , 
