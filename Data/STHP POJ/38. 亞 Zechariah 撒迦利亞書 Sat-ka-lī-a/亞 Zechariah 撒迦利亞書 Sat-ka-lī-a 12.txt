1 Iâ-hô-hoa lūn Í-sek-lia̍t be̍k-sī ê ōe ,  Iâ-hô-hoa thí-khui chiah ê thiⁿ ,  kiàn-li̍p tōe ê kun-ki ,  chhòng-chō lâng ê sim-sîn--ê ; 2 I ê ōe kóng ,  Khòaⁿ ah ,  Góa beh hō͘ Iâ-lō͘-sat-léng chòe sì-ûi chiah ê peh-sìⁿ tì-kàu chùi ê poe ,  Iâ-lō͘-sat-léng siū ûi-khùn ê sî ,  Iû-tāi iā beh án-ni , 3 Hit-ji̍t Góa beh hō͘ Iâ-lō͘-sat-léng tùi tī bān peh-sìⁿ chiâⁿ-chòe tāng ê chio̍h ,  kìⁿ-nā giâ i--ê ,  beh siū tāng-siong ;  tōe-chiūⁿ lia̍t-pang beh chū-chi̍p lâi kong-kek i , 4 Iâ-hô-hoa kóng ,  Kàu hit-ji̍t ,  Góa beh hō͘ lóng-chóng ê bé kiaⁿ-hiâⁿ ,  hō͘ khiâ-bé ê lâng tian-kông ;  Góa beh khòaⁿ-kò͘ Iû-tāi ke ,  phah lia̍t-kok it-chhè ê bé ,  hō͘ i chhiⁿ-mî , 5 Iû-tāi ê cho̍k-tiúⁿ ,  sim-lāi beh kóng ,  Iâ-lō͘-sat-léng khiā-khí ê peh-sìⁿ chòe góa ê la̍t ;  in-ūi in óa-khò in ê Siōng-tè bān-kun ê Iâ-hô-hoa , 6 Hit-ji̍t Góa beh hō͘ Iû-tāi ê cho̍k-tiúⁿ ,  chhin-chhiūⁿ hé-tiáⁿ tī chhâ ê tiong-kan ,  koh chhin-chhiūⁿ hé-pé tī tiū-khún ê tiong-kan ;  in beh tī tò-pêng chiàⁿ-pêng sio-bia̍t sì-ûi ê lia̍t-kok ;  Iâ-lō͘-sat-léng beh iû-goân tiàm-tī pún só͘-chāi ,  chiū-sī Iâ-lō͘-sat-léng , 7 Iâ-hô-hoa beh tāi-seng chín-kiù Iû-tāi ê pò͘-pîⁿ ,  hō͘ Tāi-pi̍t ê ke ê êng-kng kap Iâ-lō͘-sat-léng khiā-khí ê peh-sìⁿ ê êng-kng ,  bōe-ōe iâⁿ-kè Iû-tāi , 8 Hit-ji̍t Iâ-hô-hoa beh pó-hō͘ Iâ-lō͘-sat-léng khiā-khí ê peh-sìⁿ ;  in tiong-kan nńg-chiáⁿ--ê ,  tī hit-ji̍t beh chhin-chhiūⁿ Tāi-pi̍t ;  Tāi-pi̍t ê ke beh chhin-chhiūⁿ Siōng-tè ,  Chhin-chhiūⁿ tī in thâu-chêng ê Iâ-hô-hoa ê sù-chiá , 9 Hit-ji̍t ,  lâi kong-kek Iâ-lō͘-sat-léng ê lia̍t-kok ,  Góa tiāⁿ-tio̍h ì-sù beh bia̍t i , 10 Góa beh ēng un-hūi kap kî-tó ê sîn ,  piàⁿ-lo̍h tī Tāi-pi̍t ê ke ,  kap Iâ-lō͘-sat-léng khiā-khí ê peh-sìⁿ ;  in beh gióng-bōng Góa ,  chiū-sī in só͘ chha̍k--ê ;  koh beh ūi-tio̍h i pi-ai ,  chhin-chhiūⁿ lâng ūi-tio̍h ko͘-siⁿ ê kiáⁿ pi-ai ;  koh ūi-tio̍h i iu-khó͘ ,  chhin-chhiūⁿ lâng ūi-tio̍h tōa-kiáⁿ iu-khó͘ chi̍t-iūⁿ , 11 Tng hit-ji̍t ,  tī Iâ-lō͘-sat-léng beh ū tōa-tōa pi-ai ,  chhin-chhiūⁿ tī Bí-kiat-to pîⁿ-iûⁿ ê Hap-ta̍t-lîm-bûn ê pi-ai , 12 Kéng-lāi pi-ai ,  ta̍k-ke lēng-gōa tiàm ;  Tāi-pi̍t cho̍k ê ke lēng-gōa tiàm ,  in ê hū-jîn-lâng lēng-gōa tiàm ;  Ná-tan cho̍k ê ke lēng-gōa tiàm ,  in ê hū-jîn-lâng lēng-gōa tiàm , 13 Lī-bī cho̍k ê ke lēng-gōa tiàm ,  in ê hū-jîn-lâng iā lēng-gōa tiàm ;  Sī-múi cho̍k ê ke lēng-gōa tiàm ,  in ê hū-jîn-lâng iā lēng-gōa tiàm , 14 Kî-û hiah ê ke ta̍k-ke lēng-gōa tiàm ,  in ê hū-jîn-lâng iā lēng-gōa tiàm , 
