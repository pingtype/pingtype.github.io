1 Iâ-hô-hoa be̍k-sī ê ōe kàu tī Hap-tek-la̍h ,  iā beh thêng-hioh tī Tāi-má-sek ;  (in-ūi sè-kan lâng kap Í-sek-lia̍t ta̍k chi-phài ê ba̍k-chiu lóng ǹg Iâ-hô-hoa) ,  kap óa-kūn ê Hap-má ; 2 í-ki̍p Chhui-lô Se-tùn ,  in-ūi i ū tōa tì-hūi , 3 In-ūi Chhui-lô ūi ka-kī khí ōe-só͘ ,  chek-chū gûn chhin-chhiūⁿ thô͘-soa ,  chek-chū hó-kim chhin-chhiūⁿ ke-lō͘ ê thô͘-bê , 4 Khòaⁿ ah ,  Chú beh kóaⁿ i chhut ,  iā beh pāi-hoāi i ê hái-koân ;  i beh hō͘ hé sio-bia̍t , 5 A-si̍t-ki-lûn beh khòaⁿ-kìⁿ lâi kiaⁿ ;  Ka-sat khòaⁿ-kìⁿ ,  iā chin kan-khó͘ ;  Í-kek-lûn iā khòaⁿ-kìⁿ ,  in-ūi sit-bāng lâi kiàn-siàu ;  Ka-sat tek-khak bô koh ū kun-ông ,  A-si̍t-ki-lûn bô lâng khiā-khí , 6 Cha̍p-chéng-lâng beh khiā-khí tī A-si̍t-tu̍t ;  Góa beh tû-bia̍t Hui-lī-sū lâng ê kiau-ngō͘ , 7 Góa beh tû--khì i chhùi-lāi kâⁿ huih ê bah ,  kap i chhùi-khí tiong khó-ò͘ⁿ ê mi̍h ;  i só͘ chhun ê lâng beh kui lán ê Siōng-tè ;  i beh tī Iû-tāi chhin-chhiūⁿ cho̍k-tiúⁿ ;  Í-kek-lûn beh chhin-chhiūⁿ Iâ-pò͘-su ê lâng , 8 Góa beh chat-iâⁿ ûi Góa ê chhù ,  tí-tng kun-peng ,  tì-kàu bô lâng óng-lâi ;  pō-gio̍k ê lâng iā bô tùi in hia keng-kè ;  in-ūi Góa taⁿ chhin-ba̍k khòaⁿ-kìⁿ i , 9 Sek-an ê cha-bó͘-kiáⁿ ah ,  tio̍h tōa-tîm hoaⁿ-hí ,  Iâ-lō͘-sat-léng ê cha-bó͘-kiáⁿ ah ,  tio̍h chhut hoaⁿ-hí ê siaⁿ ;  khòaⁿ ah ,  lí ê ông lâi chiū-kūn lí ;  i sī kong-gī koh kiâⁿ chín-kiù ,  un-jiû ,  koh khiâ-lû kap lû só͘ siⁿ ê lû-á-kiáⁿ , 10 Góa beh tû--khì Í-hoat-liân ê chiàn-chhia kap Iâ-lō͘-sat-léng ê chiàn-bé ,  kau-chiàn ê keng iā beh tû--khì ;  I beh tùi lia̍t-kok thoân hô-pêng ;  I ê koân-pèng beh tùi chit ê hái kàu hit ê hái ,  tùi Tōa-hô kàu tōe-ke̍k , 11 Lūn-kàu lí ,  Góa ēng lí ê iok ê huih ,  tháu-pàng lí hiah ê siū-lia̍h-khì koaiⁿ ê lâng chhut bô chúi ê chíⁿ , 12 Lín hiah ê siū-lia̍h-khì koaiⁿ iā ū ǹg-bāng ê lâng ah ,  tio̍h tò--lâi ōe-só͘ ;  Góa kin-á-ji̍t thoân-pò͘ ,  beh ka-pē hêng lí , 13 Góa ēng Iû-tāi chòe Góa só͘ bán ê keng ,  ēng Í-hoat-liân chòe an tī keng ê chìⁿ ;  Sek-an ah ,  Góa beh kek-tōng lí ê peh-sìⁿ kong-kek Ngá-oân ê peh-sìⁿ ,  hō͘ lí chhin-chhiūⁿ ióng-sū ê to-kiàm , 14 Iâ-hô-hoa beh chhut-hiān tī in ê téng-bīn ;  I ê chìⁿ beh siā-chhut chhin-chhiūⁿ sih-nà ;  Chú Iâ-hô-hoa beh pûn sàu-kak ,  chē lâm-hng ê kńg-lê-hong lâi kiâⁿ , 15 Bān-kun ê Iâ-hô-hoa beh pó-hō͘ in ;  in beh thun-bia̍t tùi-te̍k ,  thún-ta̍h só͘ hiat-lâi ê chio̍h ;  in beh lim lâi hoah ,  chhin-chhiūⁿ lim-chiú ;  in beh chhin-chhiūⁿ tóe-móa ê óaⁿ ,  chhin-chhiūⁿ tôaⁿ-téng hiah ê kak , 16 Hit-ji̍t Iâ-hô-hoa in ê Siōng-tè beh chín-kiù in ,  chhin-chhiūⁿ I ê peh-sìⁿ ê iûⁿ-kûn ;  in-ūi in beh chhin-chhiūⁿ bián-liû ê pó-chio̍h ,  kú-khí koâiⁿ-koâiⁿ tī I ê tōe-chiūⁿ , 17 I ê jîn-chû tōa kàu cháiⁿ-iūⁿ! I ê súi hó-khòaⁿ kàu cháiⁿ-iūⁿ! ngó͘-kok beh hō͘ siàu-liân lâng ióng-kiāⁿ ,  sin-chiú hō͘ chāi-sek-lú iā án-ni , 
