1 Bān-kun ê Iâ-hô-hoa ê ōe lîm-kàu [góa] ,  kóng , 2 Bān-kun ê Iâ-hô-hoa án-ni kóng ,  Góa ūi-tio̍h Sek-an ke̍k-kî jia̍t-sim ,  Góa ūi-tio̍h i jia̍t-sim ,  hoat-chhut tōa siū-khì , 3 Iâ-hô-hoa án-ni kóng: Góa taⁿ tò--lâi Sek-an ,  beh tiàm tī Iâ-lō͘-sat-léng ê tiong-kan ;  Iâ-lō͘-sat-léng beh chheng-chòe Sêng-si̍t ê siâⁿ ;  bān-kun ê Iâ-hô-hoa ê soaⁿ beh chheng-chòe Sèng ê soaⁿ , 4 Bān-kun ê Iâ-hô-hoa án-ni kóng: Chiong-lâi beh ū lāu ê ta-po͘-lâng lāu ê hū-jîn-lâng chē tī Iâ-lō͘-sat-léng khoah ê ke-lō͘ ,  in-ūi nî-lāu ta̍k-ê kia̍h koáiⁿ-á , 5 Siâⁿ-lāi khoah ê ke-lō͘ beh ū ta-po͘-gín-ná cha-bó͘ gín-ná móa-móa thit-thô tī hit ê ke-lō͘-tiong , 6 Bān-kun ê Iâ-hô-hoa án-ni kóng ,  Tng-ji̍t só͘ chhun ê peh-sìⁿ khòaⁿ che chòe kî-koài ,  Góa kiám iā khòaⁿ chòe kî-koài mah? Che sī bān-kun ê Iâ-hô-hoa kóng--ê , 7 Bān-kun ê Iâ-hô-hoa án-ni kóng: Khòaⁿ ah ,  Góa beh kiù Góa ê peh-sìⁿ tùi ji̍t-chhut ê só͘-chāi iā tùi ji̍t-lo̍h ê só͘-chāi tò--lâi ; 8 Góa beh chhōa in lâi ,  in beh khiā-khí tī Iâ-lō͘-sat-léng ê tiong-kan ;  in beh chòe Góa ê peh-sìⁿ ,  Góa beh chòe in ê Siōng-tè ,  pîn sêng-si̍t kap kong-gī , 9 Bān-kun ê Iâ-hô-hoa án-ni kóng: Tng hē bān-kun ê Iâ-hô-hoa ê chhù ê tōe-ki ,  thang khí tiān-tn̂g ,  hit-ji̍t sian-ti só͘ kóng ê ōe ,  hiān-chāi lín thiaⁿ-kìⁿ ,  taⁿ tio̍h ióng-chòng lín ê chhiú , 10 Hit-ji̍t í-chêng lâng bô tit-tio̍h kang-chîⁿ ,  cheng-siⁿ iā bô tit-tio̍h kang-chîⁿ ,  koh in-ūi tùi-te̍k ê iân-kò͘ ,  chhut-ji̍p ê lâng bô tit-tio̍h pêng-an ;  in-ūi Góa hō͘ chèng-lâng saⁿ kong-kek , 11 Chóng-sī Góa taⁿ khoán-thāi chiah ê chhun ê peh-sìⁿ bô beh chhin-chhiūⁿ chêng ê ji̍t ;  che sī bān-kun ê Iâ-hô-hoa kóng--ê , 12 In-ūi beh ū pêng-an ê chéng-chí ,  phû-tô-chhiū beh kiat ké-chí ,  tōe beh chhut thó͘-sán ,  thiⁿ beh lo̍h lō͘-chúi ;  Góa beh hō͘ chiah ê chhun ê peh-sìⁿ sêng-siū chiah-ê it-chhè , 13 Iû-tāi ke kap Í-sek-lia̍t ke ah ,  chêng tī lia̍t-kok-tiong ín-khí lín lâi chiù-chó͘ ,  án-ni góa beh chín-kiù lín ,  hō͘ lâng ín-khí lín lâi chiok-hok ;  lín bo̍h-tit kiaⁿ ,  lín ê chhiú tio̍h ióng-chòng , 14 In-ūi bān-kun ê Iâ-hô-hoa án-ni kóng: Lín ê lia̍t-chó͘ jiá Góa ê siū-khì ê sî ,  Góa siūⁿ beh kàng chai-ē tī lín ,  iā bô thè-hóe ; 15 taⁿ Góa iā án-ni siūⁿ beh si-un hō͘ Iâ-lō͘-sat-léng kap Iû-tāi ke ;  lín bo̍h-tit kiaⁿ ;  che sī Iâ-hô-hoa kóng--ê , 16 Lín só͘ eng-kai kiâⁿ-ê sī án-ni: Ta̍k-lâng kap chhù-piⁿ kóng-ōe sêng-si̍t ;  tī lín ê siâⁿ-mn̂g kiâⁿ sêng-si̍t kap hô-pêng ê sím-phòaⁿ ; 17 sim-lāi m̄-thang kè-bô͘ pháiⁿ-tāi ,  hāi chhù-piⁿ ;  m̄-thang ài lām-sám chiù-chōa ;  in-ūi chiah ê sū lóng sī Góa só͘ oàn-hūn--ê ;  che sī Iâ-hô-hoa kóng--ê , 18 Bān-kun ê Iâ-hô-hoa ê ōe lîm-kàu góa kóng , 19 Bān-kun ê Iâ-hô-hoa án-ni kóng: Sì-ge̍h ê kìm-chia̍h ,  gō͘-ge̍h ê kìm-chia̍h ,  chhit-ge̍h ê kìm-chia̍h ,  cha̍p-ge̍h ê kìm-chia̍h ,  tī Iû-tāi ke beh chòe hoaⁿ-hí khoài-lo̍k ,  tek-ì ê choeh-kî ;  só͘-í lín tio̍h ì-ài sêng-si̍t kap hô-pêng , 20 Bān-kun ê Iâ-hô-hoa án-ni kóng: Chiong-lâi ū lia̍t-kok ê lâng kap chōe-chōe siâⁿ khiā-khí ê peh-sìⁿ beh kàu ; 21 khiā-khí chit ê siâⁿ ê peh-sìⁿ beh kàu hit ê siâⁿ ,  kóng ,  Lán tio̍h kín-kín khì kiû Iâ-hô-hoa ê un ,  khì chhē bān-kun ê Iâ-hô-hoa ;  lūn-kàu góa ,  góa iā beh khì , 22 Beh ū chōe-chōe peh-sìⁿ kap kiông-tōa ê kok lâi Iâ-lō͘-sat-léng chhē bān-kun ê Iâ-hô-hoa ,  kiû Iâ-hô-hoa ê un , 23 Bān-kun ê Iâ-hô-hoa án-ni kóng: Tng hiah ê ji̍t tùi lia̍t-kok bān-cho̍k-tiong beh ū cha̍p-lâng khîⁿ chi̍t ê Iû-tāi lâng ê saⁿ-á-ku ,  khîⁿ i ,  kóng ,  Goán beh kap lín saⁿ-kap khì ,  in-ūi goán thiaⁿ-kìⁿ Siōng-tè kap lín tī-teh , 
