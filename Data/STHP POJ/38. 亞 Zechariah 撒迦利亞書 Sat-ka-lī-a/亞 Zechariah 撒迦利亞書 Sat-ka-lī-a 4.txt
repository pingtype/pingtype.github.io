1 Hit-ê kap góa kóng-ōe ê sù-chiá koh lâi kiò góa chhíⁿ ,  chhin-chhiūⁿ lâng teh khùn siū kiò-chhíⁿ chi̍t-iūⁿ , 2 I kā góa kóng ,  Lí khòaⁿ-kìⁿ sím-mi̍h? Góa kóng ,  Góa khòaⁿ-kìⁿ ,  khòaⁿ ah ,  ū chi̍t ê teng-tâi ,  sī kui-ki ēng kim chòe--ê ,  téng-bīn ū chi̍t-ê iû-kūi ,  teng-tâi téng ū chhit chóaⁿ teng ;  téng-bīn ê teng-chóaⁿ ,  ū chhit-tiâu-kńg ; 3 koh ū nn̄g-châng ê kaⁿ-ná-chhiū ,  chi̍t-châng tī iû-kūi ê chiàⁿ-pêng ,  chi̍t-châng tī iû-kūi ê tò-pêng , 4 Góa mn̄g kap góa kóng-ōe ê sù-chiá kóng ,  Góa ê chú ah ,  chiah-ê sī sím-mi̍h?5 Kap góa kóng-ōe ê sù-chiá ìn góa kóng ,  Lí m̄-chai chiah-ê sī sím-mi̍h mah? Góa kóng ,  Góa ê chú ah ,  góa m̄-chai , 6 I ìn góa kóng ,  Che sī Iâ-hô-hoa hoan-hù Só͘-lô-pa-pek ê ōe kóng ,  M̄-sī ēng koân-sè ,  m̄-sī ēng lêng-le̍k ,  chiū-sī ēng Góa ê Sîn ;  che sī bān-kun ê Iâ-hô-hoa kóng--ê , 7 Tōa-soaⁿ ah ,  lí sī sím-mi̍h? tī Só͘-lô-pa-pek ê bīn-chêng ,  lí beh chiâⁿ-chòe pîⁿ-tōe ;  i beh hō͘ chhù-kak-thâu ê chio̍h chhut-lâi ,  koh ū tōa hoaⁿ-hí ê siaⁿ kiò kóng ,  Un-hūi ,  un-hūi kui i , 8 Iâ-hô-hoa ê ōe koh lîm-kàu góa kóng , 9 Só͘-lô-pa-pek ê chhiú ū hē chit keng tiān ê tōe-ki ,  i ê chhiú ia̍h beh oân chit ê kang ;  lí chiū chai bān-kun ê Iâ-hô-hoa chhe góa kàu lín chia , 10 Chī-chūi khòaⁿ-khin chit ê sió-khóa sū ê ji̍t ah? Chí(Chit) chhit-ê ,  sī Iâ-hô-hoa ê ba̍k-chiu ,  óng-lâi tī choân-tōe ,  khòaⁿ-kìⁿ Só͘-lô-pa-pek ê chhiú the̍h chîn-sòaⁿ ,  chiū hoaⁿ-hí , 11 Góa koh mn̄g i kóng ,  Chit ê teng-tâi chó-iū nn̄g châng kaⁿ-ná-chhiū sī sím-mi̍h ì-sù?12 Góa koh mn̄g i kóng ,  Kaⁿ-ná-chhiū ê nn̄g-ki ,  tùi nn̄g-tiâu kim ê kńg lâu-chhut kim-iû ,  sī sím-mi̍h ì-sù?13 I ìn góa kóng ,  Lí m̄-chai chiah-ê sī sím-mi̍h ì-sù mah? Góa kóng ,  Góa ê chú ah ,  góa m̄-chai , 14 I kóng ,  Che sī nn̄g ê siū-boah-iû--ê ,  khiā tī phó͘ thiⁿ-ē ê Chú ê piⁿ-á , 
