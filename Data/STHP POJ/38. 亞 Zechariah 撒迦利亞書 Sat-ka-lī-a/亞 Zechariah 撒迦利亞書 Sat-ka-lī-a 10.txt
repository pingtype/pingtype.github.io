1 Tng chhun-thiⁿ ê hō͘ ê sî lín tio̍h tùi Iâ-hô-hoa kiû hō͘ ,  chiū-sī hoat-chhut sih-nà ê Iâ-hô-hoa ;  I beh kā in lo̍h chōe-chōe chūn ê hō͘ ,  hō͘ ta̍k-lâng ū chhân-hn̂g ê chhài-soe , 2 In-ūi ke-lāi ê ngó͘-siōng kóng pe̍h-chha̍t ,  chiam-pok-ê khòaⁿ hu-ké ,  kóng bô-iáⁿ-chiah ê bāng ,  khang-khang an-ùi lâng ;  só͘-í in bê-lō͘ chhin-chhiūⁿ iûⁿ ;  koh in-ūi bô bo̍k-chiá ,  tì-kàu siū khùn-khó͘ , 3 Góa ê siū-khì tùi hiah ê bo̍k-chiá hoat-choh ,  Góa iā beh pān-lí hiah ê kang ê soaⁿ-iûⁿ ;  in-ūi bān-kun ê Iâ-hô-hoa khòaⁿ-kò͘ I ê iûⁿ-kûn ,  chiū-sī Iû-tāi ke ,  hō͘ in chhin-chhiūⁿ I ê hó-bé tī chiàn-tīn , 4 Chhù-kak-chio̍h tùi I chhut ,  kian-kò͘ ê teng iā tùi I chhut ,  kau-chiàn ê keng iā tùi I chhut ,  chiah ê chiáng-koân-ê iā tùi I chhut , 5 In beh chhin-chhiūⁿ ióng-sū ,  tī chiàn-tīn ta̍h tùi-te̍k tī ke-lō͘ ê thô͘-bê-tiong ;  in beh kau-chiàn ,  in-ūi Iâ-hô-hoa kap in tī-teh ;  kìⁿ-nā khiâ-bé-ê bô m̄ kiàn-siàu , 6 Góa beh kian-kò͘ Iû-tāi ke ,  chín-kiù Iok-sek ê ke ;  beh chhōa in tò--lâi ,  in-ūi Góa lîn-bín in ;  in beh chhin-chhiūⁿ Góa bē-bat khì-sak in ê khoán ;  in-ūi Góa sī Iâ-hô-hoa in ê Siōng-tè ,  Góa beh thiàⁿ in , 7 Í-hoat-liân beh chhin-chhiūⁿ ióng-sū ;  in ê sim hoaⁿ-hí ,  chhin-chhiūⁿ lim-chiú ;  in ê kiáⁿ-jî beh khòaⁿ-kìⁿ lâi hoaⁿ-hí ;  in ê sim beh in-ūi Iâ-hô-hoa khoài-lo̍k , 8 Góa beh chhut kháu-hō ,  lâi chū-chi̍p in ;  in-ūi Góa í-keng kiù-sio̍k in ,  in beh ke-thiⁿ chhin-chhiūⁿ in chêng ê ke-thiⁿ , 9 Góa sui-jiân sì-sòaⁿ in tī lia̍t-kok-tiong ,  in beh tī hn̄g ê só͘-chāi kì-liām Góa ;  in kap in ê kiáⁿ-jî lóng beh oa̍h--teh ,  koh tò--lâi , 10 Góa beh koh hō͘ in tùi Ai-ki̍p tò--lâi ,  chū-chi̍p in chhut A-su̍t ;  chhōa in kàu Ki-lia̍t tōe kap Lī-pa-lùn ;  iā bô kàu-gia̍h só͘-chāi thang hō͘ in khiā-khí , 11 I beh keng-kè khó͘-lān ê hái ,  kong-kek hái-tiong ê pho-lōng ;  Nî-lô hô chhim ê só͘-chāi beh lóng ta--khì ;  A-su̍t ê kiau-ngō͘ beh kàng-kē ,  Ai-ki̍p ê koân-pèng beh bô--khì , 12 Góa beh hō͘ in tī Iâ-hô-hoa ióng-chòng ;  koh thok I ê miâ kiâⁿ-lâi kiâⁿ-khì ;  che sī Iâ-hô-hoa kóng--ê , 
