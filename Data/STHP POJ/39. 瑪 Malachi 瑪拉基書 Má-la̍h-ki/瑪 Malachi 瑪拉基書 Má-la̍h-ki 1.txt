1 Iâ-hô-hoa be̍k-sī ê ōe ,  thok-tiōng Má-la̍h-ki thoân hō͘ Í-sek-lia̍t--ê , 2 Iâ-hô-hoa kóng ,  Góa ū thiàⁿ lín ;  chóng-sī lín kóng ,  Lí tī sím-mi̍h sū thiàⁿ goán ah? Iâ-hô-hoa kóng ,  Í-sò kiám m̄-sī Ngá-kok ê hiaⁿ mah? Chóng-sī Góa thiàⁿ Ngá-kok ; 3 oàn-hūn Í-sò ,  hō͘ i ê soaⁿ hong-hòe ,  ēng i ê gia̍p kau hō͘ khòng-iá ê soaⁿ-káu , 4 Í-tong kóng ,  Goán hiān-chāi sui-jiân húi-hoāi ,  iáu-kú beh koh khí hong-hòe ê só͘-chāi ;  bān-kun ê Iâ-hô-hoa án-ni kóng ,  In beh khí i ,  Góa beh húi i ;  lâng beh chheng i chòe Chōe-ok ê kéng-kài ,  chòe Iâ-hô-hoa éng-oán siū-khì ê peh-sìⁿ , 5 Lín beh chhin-ba̍k khòaⁿ-kìⁿ ,  iā beh kóng ,  Tī Í-sek-lia̍t kéng-kài ê gōa-bīn ,  Iâ-hô-hoa beh chòe-tōa , 6 Khòaⁿ-khin Góa ê miâ ê chè-si ah ,  bān-kun ê Iâ-hô-hoa tùi lín kóng ,  Kiáⁿ chun-kèng i ê lāu-pē ,  lô͘-po̍k chun-kèng i ê chú-lâng ,  Góa nā chòe pē ,  Góa tit-tio̍h chun-kèng tī toh-lo̍h? Góa nā chòe chú-lâng ,  Góa tit-tio̍h kèng-ùi tī toh-lo̍h? Lín chiū kóng ,  Goán tī sím-mi̍h sū khòaⁿ-khin Lí ê miâ ah?7 Lín ēng bô chheng-khì ê piáⁿ hiàn tī Góa ê tôaⁿ ;  iáu koh kóng ,  Goán tī sím-mi̍h sū siat-to̍k Lí ah? In-ūi lín kóng ,  Iâ-hô-hoa ê toh sī thang khòaⁿ-khin--ê , 8 Lín chiong chhiⁿ-mî ê cheng-siⁿ hiàn chòe chè-mi̍h ,  che kiám-m̄-sī pháiⁿ mah? Chiong pái-kha á-sī ū pīⁿ ê cheng-siⁿ lâi hiàn ,  che kiám-m̄-sī pháiⁿ mah? Lín chhì-hiàn hō͘ lín ê chóng-tok ,  i beh hoaⁿ-hí lín ,  chiap-la̍p lín mah? Che sī bān-kun ê Iâ-hô-hoa kóng-ê , 9 Taⁿ khǹg lín ,  khún-kiû Siōng-tè si-un khoan-iông lán ;  chit ê sū tùi lín ê chhiú chiah ū ;  I kiám beh chiap-la̍p lín tiong-kan chi̍t-lâng mah? Che sī bān-kun ê Iâ-hô-hoa kóng--ê , 10 Goān lín tiong-kan ū lâng koaiⁿ tiān-mn̂g ,  bián-tit lín khang-khang tī Góa ê tôaⁿ khí hé ,  Bān-kun ê Iâ-hô-hoa kóng ,  Góa bô hoaⁿ-hí lín ,  ia̍h bô beh tùi lín ê chhiú chiap-la̍p lé-mi̍h , 11 Bān-kun ê Iâ-hô-hoa kóng ,  Tùi ji̍t-chhut kàu ji̍t-lo̍h ê só͘-chāi ,  Góa ê miâ chòe-tōa tī lia̍t-pang-tiong ;  ta̍k só͘-chāi hōng Góa ê miâ sio-hiuⁿ ,  hiàn chheng-khì ê lé-mi̍h ;  in-ūi Góa ê miâ chòe tōa tī lia̍t-pang-tiong , 12 Chóng-sī lín siat-to̍k i ,  kóng ,  Iâ-hô-hoa ê toh bô chheng-khì ,  i ê téng-bīn ê chia̍h-mi̍h sī thang khòaⁿ-khin--ê , 13 Lín koh kóng ,  Khòaⁿ ah ,  kàu hiah lo-so hùi-khì ;  ia̍h ng-phīⁿ iàm-chiān i ;  che sī bān-kun ê Iâ-hô-hoa kóng--ê ,  Lín ēng só͘ chhiúⁿ--ê ,  pái-kha--ê ,  phòa-siùⁿ--ê ,  the̍h-lâi hiàn-chòe lé-mi̍h ,  Góa kiám beh tùi lín ê chhiú chiap-la̍p mah? Che sī Iâ-hô-hoa kóng--ê , 14 Ké-hó ê lâng ,  tī kui-kûn-tiong ū kang ê cheng-siⁿ ,  i hē-goān chiū ēng ū hâ-chhû--ê ,  hiàn hō͘ Chú ,  chit-hō ê lâng thang chiù-chó͘ ,  in-ūi Góa sī tōa kun-ông ,  Góa ê miâ tī lia̍t-kok-tiong sī thang kiaⁿ-ùi--ê ;  che sī bān-kun ê Iâ-hô-hoa kóng--ê , 
