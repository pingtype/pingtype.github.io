1 Lín chiah ê chè-si ah ,  chit ê bēng-lēng sī hō͘ lín--ê ,  2 Bān-kun ê Iâ-hô-hoa kóng ,  Lín nā m̄-thiaⁿ ,  m̄ hē tī sim--nih ,  lâi kui êng-kng Góa ê miâ ,  Góa chiū hō͘ chiù-chó͘ kàu tī lín ,  hō͘ lín ê hok-khì piàn-chòe chiù-chó͘ ;  Góa í-keng chiù-chó͘ ,  in-ūi lín bô chiong bēng-lēng hē tī sim--nih , 3 Khòaⁿ ah ,  Góa beh ūi-tio̍h lín lâi phah-pháiⁿ chéng-chí ,  koh ēng pùn kô͘ lín ê bīn ,  chiū-sī lín ê seng-lé ê pùn ;  lín beh kap i pîⁿ-pîⁿ tû--khì , 4 Lín chiū chai Góa ēng chit ê bēng-lēng hō͘ lín ,  thang chòe Góa kap Lī-bī só͘ li̍p ê iok ;  che sī bān-kun ê Iâ-hô-hoa kóng--ê , 5 Góa kap i só͘ li̍p--ê ,  sī oa̍h-miā kap pêng-an ê iok ;  Góa chiong che hō͘ i ,  hō͘ i kiaⁿ-ùi ;  i chiū kiaⁿ-ùi Góa ,  kèng-ùi Góa ê miâ , 6 Chin-lí ê lu̍t-hoat tī i ê chhùi-lāi ;  tī i ê chhùi-tûn chhē bô put-gī ;  i ēng pêng-an chèng-ti̍t kap Góa tâng-kiâⁿ ,  hō͘ chōe-chōe lâng oa̍t-tńg lī-khui pháiⁿ , 7 In-ūi chè-si ê chhùi-tûn tio̍h chûn tì-sek ,  lâng tio̍h tùi i ê chhùi chhéng-kàu lu̍t-hoat ,  in-ūi i sī bān-kun ê Iâ-hô-hoa ê sù-chiá , 8 Chóng-sī lín ū lī-khui hit tiâu lō͘ ,  hō͘ chōe-chōe lâng tī lu̍t-hoat tio̍h-tak ;  lín pāi-hoāi Lī-bī ê iok ;  che sī bān-kun ê Iâ-hô-hoa kóng--ê , 9 Só͘-í Góa hō͘ lín siū chèng-lâng khòaⁿ-khin ,  khòaⁿ-chòe hā-chiān ;  in-ūi lín bô siú Góa ê tō-lō͘ ,  tī lu̍t-hoat ēng phian-su khoán-thāi lâng , 10 Lán kiám-m̄-sī tâng chi̍t ê pē mah? Kiám-m̄-sī chi̍t ūi Siōng-tè chhòng-chō lán mah? Lán ta̍k-lâng siáⁿ-sū ēng khúi-chà khoán-thāi hiaⁿ-tī ,  pāi-hoāi lia̍t-chó͘ ê iok ah?11 Iû-tāi kiâⁿ khúi-chà koh tī Í-sek-lia̍t kap Iâ-lō͘-sat-léng ê tiong-kan kiâⁿ khó-ò͘ⁿ ê sū ;  in-ūi Iû-tāi siat-to̍k Iâ-hô-hoa só͘ thiàⁿ ê sèng-só͘ ;  chhōa ho̍k-sāi gōa-pang ê siōng-tè ê cha-bó͘-kiáⁿ chòe bó͘ , 12 Kiâⁿ chit-hō sū ê lâng ,  goān Iâ-hô-hoa tùi Ngá-kok ê pò͘-pîⁿ-tiong ,  tû-khì i só͘-ū ê lâng ,  he̍k-sī chhíⁿ--ê ,  he̍k-sī ìn--ê ,  í-ki̍p hiàn lé-mi̍h hō͘ bān-kun ê Iâ-hô-hoa--ê , 13 Lín koh án-ni chòe ,  hō͘ ba̍k-sái thî-khàu kap thó͘-khùi piàn-móa Iâ-hô-hoa ê tôaⁿ ,  tì-kàu I bô koh khòaⁿ-kò͘ lé-mi̍h ,  iā bô hoaⁿ-hí tùi lín ê chhiú chiap-la̍p , 14 Lín iáu-kú kóng ,  Che sī siáⁿ-sū? In-ūi Iâ-hô-hoa tī lí kap lí siàu-liân só͘ chhōa ê bó͘ ê tiong-kan chòe kan-chèng ;  i sui-jiân sī lí ê phit-phòe ,  koh sī lí bêng-iok ê bó͘ ,  lí iáu-kú ēng khúi-chà khoán-thāi i , 15 I ê sîn sui-jiân ū chhun ,  kiám-m̄-sī chō chi̍t-ê mah? Siáⁿ-sū chí-ū chi̍t-ê? chiū-sī beh kiû sèng ê hō͘-è ,  Só͘-í tio̍h kín-siú lín ê sim ,  ta̍k-lâng m̄-thang ēng khúi-chà khoán-thāi siàu-liân só͘ chhōa ê bó͘ , 16 Iâ-hô-hoa Í-sek-lia̍t ê Siōng-tè kóng ,  Lî-bó͘ ê sū ,  kap ēng kiông-pō khoán-thāi bó͘ ê lâng ,  Góa oàn-hūn i ;  só͘-í tio̍h kín-sīn siú lín ê sim ,  m̄-thang kiâⁿ khúi-chà ;  che sī bān-kun ê Iâ-hô-hoa kóng--ê , 17 Lín ēng ōe thiau-lân Iâ-hô-hoa ,  Lín iáu-kú kóng ,  Goán ēng sím-mi̍h thiau-lân I ah? In-ūi lín kóng ,  Hoān-nā chòe-pháiⁿ--ê ,  Iâ-hô-hoa khòaⁿ i chòe hó ,  koh hoaⁿ-hí i ;  á-sī kong-gī ê Siōng-tè tī toh-lo̍h ah?
