1 Bān-kun ê Iâ-hô-hoa kóng ,  Khòaⁿ ah ,  Góa chhe Góa ê sù-chiá ,  i beh tī Góa ê thâu-chêng pī-pān lō͘ ;  lín só͘ chhē ê Chú ,  beh hut-jiân kàu I ê tiān ,  bêng-iok ê sù-chiá ,  chiū-sī lín só͘ him-bō͘--ê ,  khòaⁿ ah ,  i lâi lah , 2 To̍k-to̍k I lâi ê ji̍t ,  chī-chūi tng-ōe-khí ;  I hián-hiān ê sî ,  chī-chūi khiā-ōe-tiâu? In-ūi I chhin-chhiūⁿ thoàn-liān--ê ê hé ,  koh chhin-chhiūⁿ phiò-pò͘--ê ê kiⁿ , 3 I beh chē-teh ,  chhin-chhiūⁿ thoàn-liān gûn hō͘ i chheng-khì-ê ,  lâi chheng-khì Lī-bī ê kiáⁿ-sun ,  thoàn-liān in chhin-chhiūⁿ kim-gûn ;  in chiū beh pîn kong-gī hiàn lé-mi̍h hō͘ Iâ-hô-hoa , 4 Hit-sî Iû-tāi kap Iâ-lō͘-sat-léng só͘ hiàn ê lé-mi̍h ,  beh tit-tio̍h Iâ-hô-hoa hoaⁿ-hí ,  chhin-chhiūⁿ kū-sî ê ji̍t ,  kó͘-chá ê nî , 5 Bān-kun ê Iâ-hô-hoa kóng ,  Góa beh lîm-kàu lín ,  lâi sím-phòaⁿ ;  Góa beh kín-kín chòe kan-chèng lâi chí-bêng kiâⁿ siâ-su̍t--ê ,  kiâⁿ kan-îm--ê ,  lām-sám chiù-chōa--ê ,  khui-hū chòe-kang lâng ê kang-chîⁿ--ê ,  khi-ap kóaⁿ-hū ko͘-jî--ê ,  oan-óng chhut-gōa lâng--ê ,  kap bô kiaⁿ-ùi Góa--ê , 6 In-ūi Góa Iâ-hô-hoa bô kóe-ōaⁿ ;  só͘-í lín Ngá-kok ê kiáⁿ bô tú-tio̍h bia̍t-bô , 7 Bān-kun ê Iâ-hô-hoa kóng ,  Tùi lín lia̍t-chó͘ ê ji̍t í-lâi ,  lín ū ûi-pōe Góa ê lu̍t-lē ,  iā bô siú i ;  taⁿ lín tio̍h oa̍t-tńg chhē Góa ,  Góa chiū oa̍t-tńg chhē lín ;  chóng-sī lín kóng ,  Goán tio̍h cháiⁿ-iūⁿ oa̍t-tńg?8 Lâng kiám thang thau-the̍h Siōng-tè ê mi̍h mah? Lín kèng-jiân thau-the̍h Góa ê mi̍h ,  Chóng-sī lín kóng ,  Goán tī sím-mi̍h sū thau-the̍h Lí ê mi̍h ah? Chiū-sī tī eng-kai la̍p ê cha̍p-hūn-chi̍t kap lé-mi̍h , 9 In-ūi lín thong-kok ê lâng ,  lóng thau-the̍h Góa ê mi̍h ;  só͘-í lín siū tāng ê chiù-chó͘ , 10 Bān-kun ê Iâ-hô-hoa kóng ,  Lín tio̍h ēng cha̍p-hūn ê chi̍t-hūn ,  oân-choân sàng-ji̍p hú-khò͘ ,  hō͘ Góa ê chhù ū bí-niû ;  ēng chit-ê lâi chhì Góa ,  khòaⁿ Góa kó-jiân kā lín khui thiⁿ ê thang-á ,  piàⁿ hok-khì hō͘ lín ,  kàu bô tè(**teh) thang hē bô?11 Bān-kun ê Iâ-hô-hoa kóng ,  Góa beh ūi lín chek-pī chháu-meh ,  bô iông-ún i húi-hoāi thó͘-sán ;  lín chhân--nih ê phû-tô-chhiū ,  tī bē se̍k ê tāi-seng ,  iā bô lak-lia̍p , 12 Bān-kun ê Iâ-hô-hoa kóng ,  Bān-kok beh chheng lín chòe ū hok-khì--ê ,  in-ūi lín beh chòe thang hoaⁿ-hí ê tōe , 13 Iâ-hô-hoa kóng ,  Lín ēng ngī ê ōe kek Góa ,  Lín iáu-kú kóng ,  Goán ēng sím-mi̍h ōe kek Lí ah?14 Lín bat kóng ,  Ho̍k-sāi Siōng-tè sī khang-khang ,  goán chun-siú I ê bēng-lēng ,  tī bān-kun ê Iâ-hô-hoa bīn-chêng khek-khó͘ lâi kiâⁿ ,  ū sím-mi̍h lī-ek ah?15 Taⁿ goán chheng kiau-ngō͘ ê lâng ū hok-khì ;  ia̍h koh kiâⁿ-pháiⁿ ê lâng tit-tio̍h kiàn-li̍p ;  in chhì Siōng-tè ,  iáu-kú tit-tio̍h kiù-chhut , 16 Hit-sî kèng-ùi Iâ-hô-hoa ê lâng saⁿ-kap kóng ,  Iâ-hô-hoa àⁿ hī-khang teh thiaⁿ ;  koh ū kì-liām ê chheh siá tī I ê bīn-chêng ,  sī ūi-tio̍h kèng-ùi Iâ-hô-hoa siàu-liām I ê miâ ê lâng , 17 Bān-kun ê Iâ-hô-hoa kóng ,  Tī Góa só͘ tiāⁿ-tio̍h ê ji̍t ,  in beh kui tī Góa ,  chòe te̍k-pia̍t ê pó-pòe ;  Góa beh thiàⁿ-sioh in ,  chhin-chhiūⁿ lâng thiàⁿ-sioh hit-ê ho̍k-sāi i ê kiáⁿ-jî , 18 Hit-sî lín beh koh ōe hiáu-tit hó-lâng kap pháiⁿ-lâng ê hun-piat ,  ho̍k-sāi Siōng-tè ê lâng kap bô ho̍k-sāi Siōng-tè ê lâng ê hun-piat , 
