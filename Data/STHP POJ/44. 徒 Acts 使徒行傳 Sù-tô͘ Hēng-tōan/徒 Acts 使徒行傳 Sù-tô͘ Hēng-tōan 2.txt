1 Gō͘-sûn-choeh ê kî í-keng kàu ,  in lóng chū-chi̍p tī chi̍t só͘-chāi , 2 Hut-jiân tùi thiⁿ ū siaⁿ ,  chhin-chhiūⁿ tōa hong teh chhe ,  chhiong-móa in só͘ chē kui-keng ê chhù , 3 Chiū ū teh hun-khui ê chi̍h ,  chhut-hiān hō͘ in khòaⁿ-kìⁿ ,  chhin-chhiūⁿ hé ê chi̍h ,  hioh tī ta̍k lâng ê téng-bīn , 4 In lóng siū Sèng Sîn chhiong-móa ,  chiah khui chhùi kóng pa̍t iūⁿ ê khiuⁿ-kháu ,  sī chiàu Sèng Sîn só͘ siúⁿ-sù in kóng ê , 5 Hit sî ū khiân-sêng ê Iû-thài lâng ,  tùi thiⁿ-ē ta̍k kok lâi ê ,  tòa tī Iâ-lō͘-sat-léng , 6 Chit ê siaⁿ chi̍t ē khí ,  chèng lâng chū-chi̍p hun-hun loān-loān ,  in-ūi ta̍k lâng thiaⁿ-kìⁿ in chiàu i ka-kī ê thó͘-khiuⁿ lâi kóng , 7 Chiū lóng gông-ngia̍h kî-koài ,  kóng ,  Lí khòaⁿ ,  chiah ê teh kóng ê kiám bô it-khài sī Ka-lī-lī lâng mah?8 Cháiⁿ-iūⁿ lán thiaⁿ in kóng chiàu lán ta̍k lâng só͘ chhut-sì ê thó͘-khiuⁿ ah?9 Lán chiah ê Phàⁿ-thê-a lâng ,  Bí-thài lâng ,  Í-lân lâng ,  kap tiàm-tī Bí-só͘-pho-tāi-bí ,  Iû-thài kap Ka-phàⁿ-to-ka ,  Pún-to͘ kap A-se-a , 10 Hut-lū-ka kap Pông-hui-lī-a ,  Ai-ki̍p kūn-óa Kó͘-lī-nāi ê Lū-pí-a ,  chiah ê tōe-hng ê lâng ,  í-ki̍p tùi Lô-má lâi ê chhut-gōa lâng ,  11 ū-ê sī Iû-thài lâng ,  ū-ê sī ji̍p Iû-thài kàu ê lâng ,  Kek-lí-tí lâng ,  A-lat-pek lâng ,  lóng thiaⁿ in ēng lán ê khiuⁿ-kháu lâi kóng Siōng-tè ê tōa sū , 12 Chiū lóng gông-ngia̍h tiû-tû ,  saⁿ-kap kóng ,  Che sím-mi̍h ì-sù?13 Ia̍h ū pa̍t lâng thí-chhiò in kóng ,  In sī lim sin chiú teh chùi , 14 Chóng-sī Pí-tek kap cha̍p-it ê sù-tô͘ khiā-teh ,  tōa siaⁿ kā in kóng ,  Iû-thài lâng ,  kap lóng-chóng khiā-khí tī Iâ-lō͘-sat-léng ê peh-sìⁿ ah ,  lín tio̍h chai chit-ê ,  ia̍h tio̍h tì-ì thiaⁿ góa ê ōe , 15 Chiah ê lâng m̄ sī chiú-chùi ,  chhin-chhiūⁿ lín só͘ phah-sǹg ;  in-ūi chit tia̍p tú-chiah téng-po͘ káu tiám cheng:16 che chiū-sī thok sian-ti Iok-jíⁿ só͘ kóng ê ,  kóng , 17 Siōng-tè kóng ,  Tī lō͘-bé ê sî-ji̍t , 	Góa beh ēng góa ê Sîn kàng-lo̍h tī hoān ū jio̍k-thé ê ; 	Lín ê hāu-siⁿ lín ê cha-bó͘-kiáⁿ beh chòe sian-ti kóng ōe , 	Lín ê siàu-liân lâng beh khòaⁿ-kìⁿ īⁿ-siōng , 	Lín ê lāu-lâng beh tit-tio̍h bîn-bāng ; 18 Tī hiah ê ji̍t góa iā beh ēng góa ê Sîn	Kàng-lo̍h tī góa ê lô͘-po̍k lú-pī ;  in ia̍h beh chòe sian-ti lâi kóng , 19 Téng-bīn tī thiⁿ-ni̍h góa beh hián-chhut kî-sū , 	Ē-bīn tī tōe-ni̍h góa beh hián-chhut sîn-jiah , 	Chiū-sī huih ,  kap hé ,  kap ian-bū ; 20 Ji̍t beh pìⁿ chòe àm , 	Ge̍h beh pìⁿ chòe huih , 	Tī Chú tōa koh êng-hián ê ji̍t ,  Bē kàu ê tāi-seng ; 21 Koh hoān-nā kiû-kiò Chú ê miâ ê ,  ōe tit-tio̍h kiù , 22 Í-sek-lia̍t lâng ah ,  tio̍h thiaⁿ góa ê ōe: Ná-sat-le̍k lâng Iâ-so͘ ,  Siōng-tè bat ēng I tī lín tiong-kan kiâⁿ koh-iūⁿ ê koân-lêng ,  kî-sū ,  kap sîn-jiah ,  lâi tùi lín chèng-bêng I ,  che chiū-sī lín só͘ chai ê ; 23 I chiàu Siōng-tè tiāⁿ-tio̍h ê chí-ì kap tāi-seng chai ê ,  í-keng siū ké-sàng ,  lín chiah-ê chioh put-hoat ê lâng ê chhiú tèng si̍p-jī-kè hāi-sí I ; 24 chóng-sī Siōng-tè tháu-pàng hiah ê sí ê khó͘-thàng ,  hō͘ I koh-oa̍h ;  sī I bōe-ōe hō͘ sí só͘ pé-pa̍k , 25 In-ūi Tāi-pi̍t ū chí I kóng , 	Góa khòaⁿ Chú siông-siông tī góa ê bīn-chêng ; 	I tiàm tī góa ê chiàⁿ pêng ,  hō͘ góa bián iô-tāng ; 26 Só͘-í góa ê sim hoaⁿ-hí ,  góa ê chi̍h khoài-lo̍k ; 	Koh góa ê jio̍k-thé iā beh tiàm tī ǹg-bāng tiong ; 27 In-ūi lí bô beh chiong góa ê lêng-hûn pàng-hē tī im-kan , 	Iā bô beh hō͘ lí ê Sèng-ê tú-tio̍h hiú-nōa , 28 Lí bat ēng oa̍h-miā ê lō͘ chí-sī góa ; 	Beh hō͘ góa tī lí ê bīn-chêng móa-sim khoài-lo̍k , 29 Hiaⁿ-tī ah ,  sian-chó͘ Tāi-pi̍t ê sū góa thang hó-táⁿ tùi lín kóng ,  i í-keng sí koh bâi-chòng ,  i ê bōng kàu kin-á-ji̍t iáu tī lán tiong-kan , 30 I kì-jiân sī sian-ti ,  koh chai Siōng-tè bat kap i chiù-chōa ,  beh tī i hō͘-è tiong siat-li̍p chi̍t lâng chē i ê chō-ūi , 31 I tāi-seng khòaⁿ-chhut án-ni ,  chiū lūn Ki-tok ê koh-oa̍h kóng ,  I bô pàng-hē tī im-kan ,  ia̍h I ê jio̍k-thé bô tú-tio̍h hiú-nōa , 32 Chit ê Iâ-so͘ ,  Siōng-tè í-keng hō͘ I koh-oa̍h ,  goán chiah-ê lóng chòe I ê kan-chèng , 33 I kì-jiân hō͘ Siōng-tè ê chiàⁿ chhiú kú I koâiⁿ-koâiⁿ ,  koh tùi Pē siū só͘ èng-ún ê Sèng Sîn ,  chiū chiong chit ê kàng-lo̍h ,  chiū-sī lín só͘ khòaⁿ-kìⁿ ,  só͘ thiaⁿ-kìⁿ ê , 34 In-ūi Tāi-pi̍t bē bat chiūⁿ thiⁿ ;  to̍k-to̍k ka-kī kóng , 	Chú kā góa ê Chú kóng , 	Lí chē góa ê tōa pêng , 35 Thèng-hāu góa hō͘ lí ê tùi-te̍k chòe lí ê kha-ta̍h-í , 36 Án-ni Í-sek-lia̍t choân-ke tio̍h khak-si̍t chai ,  chit ê Iâ-so͘ ,  Siōng-tè í-keng siat-li̍p I chòe Chú ,  chòe Ki-tok ,  chiū-sī lín só͘ tèng tī si̍p-jī-kè ê , 37 Chèng lâng thiaⁿ-liáu ,  sim-lāi chhì-chha̍k ,  tùi Pí-tek kap kî-û ê sù-tô͘ kóng ,  Hiaⁿ-tī ah ,  goán tio̍h cháiⁿ-iūⁿ chòe?38 Pí-tek kā in kóng ,  Lín tio̍h hoán-hóe ,  ta̍k lâng tī Iâ-so͘ Ki-tok ê miâ siū sóe-lé ,  kàu hō͘ lín ê chōe sià-bián ;  koh beh siū Sèng Sîn ê siúⁿ-sù , 39 In-ūi só͘ èng-ún ê kui tī lín ,  kap lín ê kiáⁿ-sun ,  í-ki̍p lóng-chóng hn̄g-hn̄g ê lâng ,  chiū-sī kìⁿ-nā Chú ,  lán ê Siōng-tè ,  só͘ beh tiàu ê , 40 Koh lēng-gōa ēng chōe-chōe ōe kan-chèng ,  lâi khó͘-khǹg in ,  kóng ,  Lín tio̍h kiù ka-kī thoat-lī chit ê siâ ê sè-tāi , 41 Tùi án-ni chiap-la̍p in ê ōe ê lâng lóng siū sóe-lé ;  hit ji̍t iok-lio̍k ke-thiⁿ saⁿ chheng lâng , 42 Siông-siông choan-bū sù-tô͘ ê kà-sī ,  saⁿ-kap kau-pôe ,  peh-piáⁿ ,  kî-tó , 43 Chèng lâng lóng kiaⁿ-hiâⁿ ;  sù-tô͘ koh kiâⁿ chōe-chōe kî-sū sîn-jiah , 44 Sìn ê lâng lóng chū-chi̍p tī chi̍t só͘-chāi ,  só͘ ū ê mi̍h kong-ke ēng ; 45 koh bōe bu̍t-sán ke-gia̍p ,  chiàu ta̍k lâng só͘ khiàm-ēng pun hō͘ in , 46 Ji̍t-ji̍t tâng-sim choan-bū tī tiān-lāi ,  iā tī jîn-ke peh piáⁿ ,  ēng hoaⁿ-hí sêng-si̍t ê sim lâi chia̍h ,  o-ló Siōng-tè , 47 ia̍h tit-tio̍h chèng peh-sìⁿ hoaⁿ-hí in ,  Chú chiong tit kiù ê lâng ji̍t-ji̍t ke-thiⁿ hō͘ in , 
