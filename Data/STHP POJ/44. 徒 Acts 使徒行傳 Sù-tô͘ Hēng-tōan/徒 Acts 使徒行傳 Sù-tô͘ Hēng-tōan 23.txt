1 Pó-lô chù-ba̍k khòaⁿ kong-hōe ,  kóng ,  Hiaⁿ-tī ah ,  góa pêng-sò͘ chòe lâng ǹg Siōng-tè ,  hoān-sū chûn liông-sim ,  kàu kin-á-ji̍t , 2 Chè-si-thâu A-ná-nî-a bēng-lēng sin-piⁿ teh khiā ê lâng phah i ê chhùi , 3 Pó-lô chiū tùi i kóng ,  Hún-pe̍h ê chhiûⁿ ah ,  Siōng-tè beh phah lí ;  lí chē teh chiàu lu̍t-hoat sím-phòaⁿ góa ,  kèng-jiân ûi-ke̍h lu̍t-hoat bēng-lēng phah góa mah?4 Sin-piⁿ teh khiā ê lâng kóng ,  Siōng-tè ê chè-si-thâu ,  lí mē i mah?5 Pó-lô kóng ,  Hiaⁿ-tī ah ,  góa m̄ bat i sī chè-si-thâu ;  in-ūi sèng-keng ū kì ,  kóng ,  Bo̍h-tit mē lí ê peh-sìⁿ ê sī-tōa , 6 Nā-sī Pó-lô chai in chi̍t pêng sī Sat-thó͘-kai lâng ,  chi̍t pêng sī Hoat-lī-sài lâng ;  chiū tī kong-hōe tiong kiò kóng ,  Hiaⁿ-tī ah ,  góa sī Hoat-lī-sài lâng ,  ia̍h sī Hoat-lī-sài lâng ê kiáⁿ ;  chit tia̍p siū sím-phòaⁿ chiū-sī in-ūi sí-lâng koh-oa̍h ê ǹg-bāng , 7 Kóng án-ni ,  Hoat-lī-sài lâng kap Sat-thó͘-kai lâng saⁿ-chiⁿ ;  chèng lâng chiū hun-pêng , 8 In-ūi Sat-thó͘-kai lâng kóng bô koh-oa̍h ,  ia̍h bô thiⁿ-sài ,  ia̍h bô sîn ;  nā-sī Hoat-lī-sài lâng chiū jīn nn̄g hāng lóng ū , 9 Chiū ū tōa soan-jióng ;  Hoat-lī-sài hit pêng ê keng-ha̍k-sū kúi-nā ê khí-lâi ,  cheng-piān kóng ,  Goán khòaⁿ chit lâng lóng bô pháiⁿ ;  nā beh sī ū sîn ,  á-sī thiⁿ-sài ,  kap i kóng ōe ni̍h?10 Hit sî tú-tú tōa saⁿ-chiⁿ ;  chhian-chóng kiaⁿ-liáu Pó-lô hō͘ in thiah-li̍h ,  bēng-lēng peng-teng lo̍h-khì tùi in tiong-kan chhiúⁿ-chhut ,  chhōa i ji̍p iâⁿ-pôaⁿ , 11 Hit mî Chú khiā tī Pó-lô ê sin-piⁿ ,  kóng ,  Chòng lí ê sim ;  lí bat tī Iâ-lō͘-sat-léng ūi-tio̍h góa chòe kan-chèng ,  ia̍h tek-khak án-ni chòe kan-chèng tī Lô-má , 12 Kàu thiⁿ kng ,  Iû-thài lâng kiat-tóng chiù-chōa ,  kóng ,  Nā bô kàu thâi-sí Pó-lô ,  m̄ lim m̄ chia̍h , 13 Án-ni tâng sim chiù-chōa ê ū sì-cha̍p gōa lâng , 14 Chiū chiū-kūn chiah ê chè-si-thâu kap tiúⁿ-ló ,  kóng ,  Goán chiah-ê í-keng chiù tāng chōa ,  nā bô kàu thâi-sí Pó-lô ,  pòaⁿ hāng mi̍h to m̄ chia̍h , 15 Taⁿ lín kap kong-hōe tio̍h kā chhian-chóng kóng ,  chhiáⁿ i chhōa Pó-lô kàu lín ê bīn-chêng ,  ná chhin-chhiūⁿ lín beh koh siông-sè chhâ-mn̄g i ê àn-chêng ;  goán í-keng pī-pān hó lah ,  tī i bē kūn-óa ê sî lâi thâi i , 16 To̍k-to̍k Pó-lô ê gōe-seng thiaⁿ-kìⁿ in beh bâi-ho̍k ,  chiū khì ji̍p iâⁿ kā Pó-lô kóng , 17 Pó-lô kiò chi̍t ê pé-chóng lâi ,  kóng ,  Chhōa chit ê siàu-liân lâng khì kìⁿ chhian-chóng ;  in-ūi i ū tāi-chì beh pò i chai , 18 Chiū khan i ,  chhōa i khì kìⁿ chhian-chóng ,  kóng ,  Hit ê siū koaiⁿ ê Pó-lô kiò góa khì ,  kiû góa chhōa chit ê siàu-liân lâng kìⁿ lí ;  ū tāi-chì beh kā lí kóng , 19 Chhian-chóng khan i ê chhiú ,  kàu phian-phiah ê só͘-chāi ,  mn̄g kóng ,  Beh pò góa chai sím-mi̍h?20 Kóng ,  Iû-thài lâng siong iok ,  kiû lí bîn-á-ji̍t chhōa Pó-lô lo̍h kong-hōe ,  ná chhin-chhiūⁿ lí beh siông-sè chhâ-mn̄g i ê àn-chêng , 21 Kiû lí bo̍h-tit thàn i ;  in-ūi in ū sì-cha̍p gōa lâng bâi-ho̍k teh tng-tán i ;  in bat chiù-chōa kóng ,  Nā bô kàu thâi-sí Pó-lô ,  m̄ lim m̄ chia̍h ;  taⁿ í-keng pī-pān hó ,  teh thèng-hāu lí ún-chún nā-tiāⁿ , 22 Chhian-chóng kah siàu-liân lâng khì ,  hoan-hù i kóng ,  M̄-thang tùi lâng kóng lí ū chiong chiah ê tāi-chì thong-ti góa , 23 Chiū tiàu pé-chóng nn̄g lâng ,  kóng ,  Pī-pān pō͘-peng nn̄g pah ,  bé-peng chhit-cha̍p ,  kia̍h chhiuⁿ ê nn̄g pah ,  kim-mî jī kiⁿ khì Kai-sat-lī-a ; 24 koh pī-pān cheng-siⁿ hō͘ Pó-lô khiâ ,  pó-hō͘ i kàu chóng-tok Hui-le̍k-sū hia , 25 Chiū siá bûn-su ,  hit ê tāi-lio̍k sī kóng:26 Kek-ló-tiu Lū-se-a chhéng-an chóng-tok Hui-le̍k-sū tāi-jîn , 27 Chit lâng hō͘ Iû-thài lâng lia̍h ;  beh thâi i ,  góa chi̍t-ē chai i sī Lô-má lâng ,  chiū chhōa peng khì kiù i , 28 Ài chai in kò i ê iân-kò͘ ,  chiū sàng i lo̍h in ê kong-hōe:29 chhâ-chhut i siū kò ,  sī ūi-tio̍h in lu̍t-hoat ê piān-lūn ,  pēng bô eng-kai sí eng-kai pa̍k ê àn-chêng , 30 Ū lâng kā góa kóng ,  teh-beh ū kè-bô͘ hām-hāi chit lâng ,  góa chek-sî chhe i chiū-kūn lí ,  ia̍h bēng-lēng kò i ê lâng tī lí ê bīn-chêng kò i , 31 Peng-teng hōng bēng-lēng ,  chiong Pó-lô thàu-mî chhōa kàu An-thê-phàⁿ-tí , 32 Keh ji̍t hō͘ bé-peng kap i khì ,  in chiū tò-khì iâⁿ-pôaⁿ , 33 Hiah ê bé-peng ji̍p Kai-sat-lī-a ,  chiong bûn-su hiàn chóng-tok ,  chiū hō͘ Pó-lô khiā tī i ê bīn-chêng , 34 Khòaⁿ-liáu ,  mn̄g i sī sím-mi̍h séng ê lâng ;  chai i sio̍k Ki-lī-ka , 35 Chiū kóng ,  Kò lí ê lâng nā lâi ,  góa beh siông-sè thiaⁿ lí ê sū ;  chiū hoan-hù kò͘-siú i tī Hi-lu̍t ê gê-mn̂g , 
