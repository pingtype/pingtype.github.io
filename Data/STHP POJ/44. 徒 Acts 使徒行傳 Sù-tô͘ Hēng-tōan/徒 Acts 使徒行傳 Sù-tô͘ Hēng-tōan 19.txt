1 A-pho-lô tī Ko-lîm-to ê sî ,  Pó-lô keng-kè téng-sì ê tōe-hng ,  kàu Í-hut-só͘ ,  tú-tio̍h kúi-nā ê ha̍k-seng ; 2 mn̄g in ,  kóng ,  Lín sìn ê sî bat siū-tio̍h Sèng Sîn bô? Ìn kóng ,  Liân ū Sèng Sîn ê siúⁿ-sù á bô ,  goán ia̍h bē bat thiaⁿ-kìⁿ , 3 Kóng ,  Án-ni ,  chiū lín siū sóe-lé lâi kui tī sím-mi̍h ah? In chiū kóng ,  Iok-hān ê sóe-lé , 4 Pó-lô kóng ,  Iok-hān kiâⁿ hoán-hóe ê sóe-lé ,  kā peh-sìⁿ kóng tio̍h sìn tè-bé i lâi ê ,  chiū-sī Iâ-so͘ , 5 Hiah ê lâng thiaⁿ-kìⁿ ,  chiū siū sóe-lé kui tī Chú Iâ-so͘ ê miâ , 6 Pó-lô kā in hōaⁿ chhiú ,  Sèng Sîn chiū kàu tī in ;  in sûi-sî kóng chiah ê khiuⁿ-kháu kap sian-ti ê ōe , 7 Kiōng iok-lio̍k cha̍p-jī lâng , 8 Pó-lô ji̍p hōe-tn̂g ,  hó-táⁿ lâi kóng ,  le̍k-kè saⁿ ge̍h ji̍t kú ,  ēng Siōng-tè kok ê sū lâi piān-lūn khó͘-khǹg , 9 Nā-sī ū kúi-nā lâng ngī-sim m̄ sūn-thàn ,  tng chèng lâng ê bīn-chêng húi-pòng chit ê Lō͘ ;  Pó-lô chiū lī-khui in ,  ia̍h hō͘ ha̍k-seng kap in saⁿ-lī ,  chiū tī Chhui-lat-lô͘ ê o̍h-tn̂g ji̍t-ji̍t piān-lūn , 10 Chhin-chhiūⁿ án-ni nn̄g nî kú ;  tì-kàu tiàm-tī A-se-a ê lâng bô lūn Iû-thài ,  Hi-lī-nî ,  lóng thiaⁿ-kìⁿ Chú ê tō-lí , 11 Siōng-tè ēng Pó-lô ê chhiú kiâⁿ hán-tit ū ê koân-lêng ; 12 sīm-chì ū lâng tùi i ê sin-khu the̍h chhiú-kun ,  á-sī ûi-sin-kûn ,  hē tī pīⁿ-lâng ê sin-chiūⁿ ,  in ê pīⁿ chiū thè-khì ,  ok-sîn ia̍h chhut-khì , 13 Chóng-sī ū kúi-nā ê sì-kè kiâⁿ ,  liām-chiù kóaⁿ kúi ê Iû-thài lâng ,  tùi hiah ê hō͘ ok-sîn chiūⁿ sin ê lâng ,  chū-choan kiò Chú Iâ-so͘ ê miâ ,  kóng ,  Góa óa-khò Pó-lô só͘ thoân ê Iâ-so͘ ,  bēng-lēng lí chhut-khì , 14 Ū Iû-thài ê chè-si-thâu Sū-ki-óa chhit ê kiáⁿ ,  ia̍h kiâⁿ chit ê tāi-chì , 15 Ok-sîn ìn kóng ,  Iâ-so͘ góa chai I ,  Pó-lô góa ia̍h bat i ;  nā-sī lín sī chī-chūi ah?16 Ok-sîn chiūⁿ sin ê lâng chiū thiàu tī in sin-chiūⁿ ,  iâⁿ in nn̄g lâng ,  ap-chè in ,  tì-kàu in thǹg-pak-theh ,  siū siong ,  cháu-chhut hit keng chhù , 17 Khiā-khí Í-hut-só͘ ê Iû-thài lâng ,  Hi-lī-nî lâng lóng chai ,  bô m̄ kiaⁿ-hiâⁿ ;  Chú Iâ-so͘ ê miâ chiū tōa êng-hián , 18 Í-keng sìn ê lâng chōe-chōe kàu ,  bêng-bêng jīn ,  koh kóng-khí in ê só͘ kiâⁿ , 19 Pêng-sò͘ kiâⁿ hoat-su̍t ê ,  ia̍h ū chōe-chōe lâng chiong in ê chheh chū-chi̍p ,  hē tī chèng lâng ê bīn-chêng lâi sio ;  sǹg in ê kè-chîⁿ ,  chiū chai ta̍t gûn gō͘ bān , 20 Chú ê tō-lí tōa-tōa heng-ōng tek-sèng ,  ū chhin-chhiūⁿ án-ni , 21 Chiah ê sū í-keng bêng-pe̍k ,  Pó-lô tiāⁿ-tio̍h ì-sù ,  keng-kè Má-kî-tùn ,  A-kai-a ,  chiah beh khì Iâ-lō͘-sat-léng ,  kóng ,  Kàu hia liáu-āu ,  góa ia̍h tio̍h khì khòaⁿ Lô-má , 22 Chiū chhe kun-sûi i ê chiông-tiong nn̄g lâng ,  Thê-mô͘-thài ,  Í-lah-to͘ khì Má-kî-tùn ;  pún-sin chiām-sî tòa A-se-a , 23 Tng sî ,  ūi-tio̍h Chú ê Lō͘ ,  ū khí tōa jiáu-tōng , 24 In-ūi ū gûn-chhiūⁿ ,  miâ Tí-bí-tiu ,  pêng-sò͘ chòe A-tí-bí ê gûn-kham ,  i hō͘ chòe chit hō kang ê lâng thàn chîⁿ bô chió ; 25 chiū chū-chi̍p in ,  í-ki̍p thàn chit hō chia̍h ê lâng ,  kóng ,  Tāi-ke ,  lín chai lán óa-khò chit ê chhiú-gē lâi thàn chîⁿ , 26 Taⁿ chit ê Pó-lô ,  m̄-nā tī Í-hut-só͘ ,  iā chha-put-to piàn A-se-a ,  ēng i ê khoàn-bián lâi bê-he̍k chōe-chōe lâng ,  kóng chhiú só͘ chng ê m̄ sī sîn-bêng ;  che sī lín só͘ khòaⁿ-kìⁿ ,  só͘ thiaⁿ-kìⁿ ê , 27 Chhin-chhiūⁿ án-ni ,  m̄ nā lán chit hō kang-gia̍p gûi-hiám hō͘ lâng khòaⁿ-khin ;  chiū tōa lú-sîn A-tí-bí ê biō ia̍h beh hō͘ lâng ba̍k-tē-bô ,  koh piàn A-se-a kap thiⁿ-ē só͘ pài ê A-tí-bí beh sit i ê ui-hong , 28 In thiaⁿ-kìⁿ chiū tōa siū-khì ,  kiò kóng ,  Tōa ah! Í-hut-só͘ lâng ê A-tí-bí!29 Thong siâⁿ jiáu-loān ;  í-keng lia̍h Pó-lô tâng kiâⁿ ê Má-kî-tùn lâng ,  Kai-iû kap A-lí-ta̍t-kó͘ ,  chiū tâng-sim khoeh ji̍p hì-hn̂g , 30 Pó-lô sim siūⁿ ài ji̍p-khì kìⁿ peh-sìⁿ ,  ha̍k-seng m̄ chún , 31 Iáu ū A-se-a kúi ê thâu-ba̍k ,  sī Pó-lô ê pêng-iú ,  chhe lâng khǹg i bo̍h-tit mō͘-hiám ji̍p hì-hn̂g , 32 Hōe-chiòng hun-loān ,  chi̍t lâng hoah chi̍t khoán ;  tōa pòaⁿ m̄ chai sī in-ūi siáⁿ-sū lâi chū-chi̍p , 33 Ū lâng khan A-le̍k-san-tāi chhut chèng lâng ê tiong-kan ,  Iû-thài lâng ia̍h kú i chìn-chêng ,  A-le̍k-san-tāi iô chhiú ,  ài tùi peh-sìⁿ hun-sò͘ , 34 Chèng lâng chai i sī Iû-thài lâng ,  chiū tâng siaⁿ kiò kóng ,  Tōa ah! Í-hut-só͘ lâng ê A-tí-bí! chhin-chhiūⁿ án-ni ,  iok-liōng chi̍t sî kú , 35 Su-kì-koaⁿ í-keng hō͘ chèng lâng an-chēng ,  chiū kóng ,  Í-hut-só͘ lâng ah ,  chī-chūi m̄ chai Í-hut-só͘ lâng ê siâⁿ chiū-sī kò͘-siú tōa A-tí-bí ê tiān ,  kap tùi Tiū-su só͘ kàng-lo̍h ê siōng ah?36 Chiah ê sū í-keng bōe piān-pok tit ,  lín chèng lâng tio̍h chēng-chēng ,  m̄-thang chhiong-pōng , 37 Hô-hòng chiah ê lâng m̄ sī thau-the̍h biō-lāi ê mi̍h ,  ia̍h m̄ sī pòng-to̍k lán ê lú-sîn ê ,  lín kèng-jiân tòa in kàu chia , 38 Nā Tí-bí-tiu í-ki̍p hiah ê óa i ê sai-hū ,  kap lâng ū tāi-chì ,  chiū ū thiaⁿ saⁿ-kò ê ji̍t-kî ,  ia̍h ū chóng-tok ,  tāi-ke thang tùi-sìn , 39 Lín nā mn̄g pa̍t mi̍h sū ,  thang tī ha̍p-lē ê hōe lâi gí-toàn , 40 Sī in-ūi kin-á-ji̍t bô iân-kò͘ ê jiáu-loān ,  kiaⁿ-liáu lán bōe bián-tit siū chhâ-mn̄g ;  koh ia̍h bô ōe thang kóe chit ê chū-hōe ê in-iû , 41 Kóng soah ,  chiū sòaⁿ hōe , 
