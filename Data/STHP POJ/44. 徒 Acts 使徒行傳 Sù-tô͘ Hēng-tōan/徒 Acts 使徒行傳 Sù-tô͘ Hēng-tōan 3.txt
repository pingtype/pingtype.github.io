1 Saⁿ tiám cheng kî-tó ê sî ,  Pí-tek kap Iok-hān chiūⁿ tiān , 2 Ū chi̍t lâng ,  tùi chhut-sì chiū nńg-kha ,  ta̍k ji̍t hō͘ lâng kng lâi hē tī tiān mn̂g ,  chiū-sī hit ê kiò chòe Súi ê mn̂g ,  beh kiû ji̍p tiān ê lâng siá-sì ; 3 khòaⁿ-kìⁿ Pí-tek Iok-hān teh-beh ji̍p tiān ,  chiū kiû siá-si , 4 Pí-tek kap Iok-hān chù-ba̍k khòaⁿ i ,  kóng ,  Khòaⁿ goán , 5 I chiū chù-sîn khòaⁿ in ,  ǹg-bāng tùi in ū só͘ tit-tio̍h , 6 Nā-sī Pí-tek kóng ,  Kim gûn góa lóng bô ;  to̍k-to̍k góa só͘ ū ê hō͘ lí ,  Tī Ná-sat-le̍k Iâ-so͘ Ki-tok ê miâ ,  lí khí-lâi kiâⁿ , 7 Chiū khan i ê chiàⁿ chhiú ,  hō͘ i khí-lâi ;  i ê kha kap kha-ba̍k liâm-piⁿ ióng-kiāⁿ , 8 Chiū thiàu-khí-lâi khiā-teh ,  koh kiâⁿ ,  kap in ji̍p tiān ;  ia̍h kiâⁿ ,  ia̍h thiàu ,  ia̍h o-ló Siōng-tè , 9 Chèng peh-sìⁿ khòaⁿ-kìⁿ i teh kiâⁿ teh o-ló Siōng-tè ; 10 koh jīn-tit i sī pêng-sò͘ chē tī tiān ê Súi-mn̂g kiû siá-si ê ;  chiū in-ūi i só͘ tú-tio̍h ê sū ,  móa-sim kî-koài gông-ngia̍h , 11 Hit lâng khan Pí-tek Iok-hān ê sî ,  chèng peh-sìⁿ tōa kî-koài ,  chi̍t chôe cháu lâi chiū-kūn in ,  tī hit-ê miâ kiò Só͘-lô-bûn ê léng-lông , 12 Pí-tek khòaⁿ-kìⁿ ,  chiū tùi peh-sìⁿ kóng ,  Í-sek-lia̍t lâng ah ,  siáⁿ-sū lia̍h chit-ê chòe kî-koài? siáⁿ-sū chù-ba̍k khòaⁿ goán ,  ná chhin-chhiūⁿ goán ēng ka-kī ê châi-lêng ,  á-sī kèng-khiân ,  hō͘ i kiâⁿ?13 A-pek-la̍h-hán ,  Í-sat ,  Ngá-kok ê Siōng-tè ,  chiū-sī lán lia̍t-chó͘ ê Siōng-tè ,  í-keng êng-kng I ê Lô͘-po̍k Iâ-so͘ ;  chiū-sī lín chiah-ê só͘ sàng-kau ê ,  koh tī Pí-lia̍p-to ê bīn-chêng ,  tng i gí beh pàng I ê sî ,  lín koh m̄ jīn I , 14 Án-ni lín m̄ jīn hit ê Sèng koh Gī ê ,  hoán-tńg kiû i ēng chi̍t ê hiong-hoān hō͘ lín ; 15 lín hāi-sí oa̍h-miā ê Jîn-kun ,  chiū-sī Siōng-tè tùi sí-lâng tiong hō͘ I koh-oa̍h ê ;  goán chiah-ê chòe I ê kan-chèng , 16 In-ūi sìn I ê miâ ,  chiū I ê miâ hō͘ chit-ê lín só͘ khòaⁿ só͘ bat ê lâng ióng-kiāⁿ ;  sī hit-ê tùi I lâi ê sìn hō͘ i chiâu-chn̂g hó tī lín chèng lâng ê bīn-chêng , 17 Hiaⁿ-tī ah ,  taⁿ góa chai lín án-ni kiâⁿ sī tùi m̄ chai-iáⁿ ,  lín ê koaⁿ-hú iā sī án-ni , 18 To̍k-to̍k Siōng-tè ēng chèng sian-ti ê chhùi chhàm-gú I ê Ki-tok só͘ beh siū ê hāi ,  I ū án-ni èng-giām i , 19 Só͘-í lín tio̍h hoán-hóe ,  lâi oa̍t-tńg-thâu ,  hō͘ lín ê chōe ōe tit chhat-siau ,  hō͘ an-lo̍k ê ji̍t-kî ōe tùi Chú ê bīn-chêng lâi ; 20 koh Chú beh chhe ūi-tio̍h lín tāi-seng tiāⁿ-tio̍h ê Ki-tok ,  chiū-sī Iâ-so͘ , 21 Thiⁿ tek-khak tio̍h chiap-la̍p I ,  kàu bān mi̍h ho̍k-tò ê sî ,  chiū-sī Siōng-tè tùi chhòng-sè í-lâi ēng I sèng sian-ti ê chhùi só͘ kóng ê , 22 Mô͘-se bat kóng ,  Chú Siōng-tè beh tī lín hiaⁿ-tī ê tiong-kan kā lín théng-khí chi̍t ê sian-ti ,  chhin-chhiūⁿ góa ;  hoān-nā I só͘ kā lín kóng lín tio̍h thiaⁿ I , 23 Hoān-nā m̄ thiaⁿ chit ê sian-ti ê ,  beh tùi peh-sìⁿ ê tiong-kan it-chīn bia̍t i , 24 Koh chiah ê sian-ti ,  tùi Sat-bó͘-ní í-lâi ,  kìⁿ ū kóng ê ,  lóng sī thoân-pò chiah ê ji̍t , 25 Lín sī sian-ti ê kiáⁿ-sun ,  sêng-chiap Siōng-tè kap lín lia̍t-chó͘ só͘ li̍p ê iok ,  chiū-sī kā A-pek-la̍h-hán kóng ,  Thiⁿ-ē bān cho̍k beh tī lí ê hō͘-è tit-tio̍h hok-khì , 26 Siōng-tè í-keng théng-khí I ê Lô͘-po̍k ,  chhe I lâi tāi-seng sù hok hō͘ lín ,  chiū-sī hō͘ lín ta̍k lâng oa̍t-tńg lī-khui lín ê pháiⁿ , 
