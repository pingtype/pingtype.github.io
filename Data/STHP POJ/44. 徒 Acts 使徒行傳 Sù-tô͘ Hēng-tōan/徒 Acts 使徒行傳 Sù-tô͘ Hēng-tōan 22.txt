1 Lia̍t-ūi hū-heng ah ,  góa taⁿ tùi lín ka-kī hun-sò͘ ;  chhiáⁿ lín thiaⁿ , 2 In thiaⁿ-kìⁿ i ēng Hi-pek-lâi ê khiuⁿ-kháu tùi in kóng ,  chiū koh khah an-chēng: Pó-lô kóng , 3 Góa chiū-sī Iû-thài lâng ,  chhut-sì tī Ki-lī-ka ê Tāi-sò͘ ,  tióng-sêng tī chit ê siâⁿ chòe Ka-má-lia̍t ê ha̍k-seng ,  chiàu lán chó͘-chong lu̍t-hoat ê giâm-kín lâi siū kà-sī ,  ūi-tio̍h Siōng-tè lâi jia̍t-sim ,  chhin-chhiūⁿ kin-á-ji̍t lín chèng lâng chi̍t iūⁿ , 4 Góa bat khún-tio̍k thàn chit ê Lō͘ ê lâng hō͘ i sí ,  bô lūn lâm-lú lóng pa̍k in ,  sàng lo̍h kaⁿ , 5 Chè-si-thâu kap tiúⁿ-ló ê choân-hōe thang chòe góa ê kan-chèng ;  góa ia̍h tùi in tit-tio̍h kià hō͘ hiaⁿ-tī ê phoe ,  khì Tāi-má-sek ,  beh pa̍k tiàm tī hia ê lâng thoa kàu Iâ-lō͘-sat-léng ,  siū hêng-hoa̍t , 6 Kiâⁿ kūn Tāi-má-sek ,  hit sî iok-lio̍k ji̍t tiong-tàu ,  hut-jiân tùi thiⁿ ū tōa kng ûi-lûi chiò góa , 7 Góa chiū phak tī tōe-ni̍h ,  thiaⁿ-kìⁿ ū siaⁿ tùi góa kóng ,  Sò-lô ,  Sò-lô ,  siáⁿ-sū khún-tio̍k góa?8 Góa ìn kóng ,  Chú ah ,  lí sī chī-chūi? I ìn góa kóng ,  Góa chiū-sī Ná-sat-le̍k ê Iâ-so͘ ,  lí só͘ khún-tio̍k ê , 9 Kap góa tī-teh ê lâng khòaⁿ-kìⁿ hit ê kng ,  bô thiaⁿ-kìⁿ kā góa kóng ê ê siaⁿ , 10 Góa kóng ,  Chú ah ,  góa tio̍h cháiⁿ-iūⁿ chòe? Chú kā góa kóng ,  Khí-lâi ,  ji̍p Tāi-má-sek ;  hoān só͘ tiāⁿ-tio̍h lí kiâⁿ ê ,  tī hia beh kā lí kóng , 11 Góa in-ūi hit ê kng ê chhàn-lān ,  chiū bōe khòaⁿ-kìⁿ ,  hō͘ saⁿ-kap tī-teh ê lâng khan ji̍p Tāi-má-sek , 12 Ū chi̍t lâng ,  miâ kiò A-ná-nî-a ,  chiàu lu̍t-hoat sī kèng-khiân ê lâng ,  hō͘ tiàm tī hia ê chèng Iû-thài lâng só͘ o-ló ; 13 i chiū-kūn góa lâi khiā tī sin-piⁿ ,  kā góa kóng ,  Hiaⁿ-tī Sò-lô ,  lí thang koh khòaⁿ , 14 Góa chek-sî kia̍h ba̍k khòaⁿ i ,  Koh kóng ,  Lán lia̍t-chó͘ ê Siōng-tè í-keng tiāⁿ-tio̍h lí lâi chai I ê chí-ì ,  khòaⁿ hit ê Gī-ê ,  koh thiaⁿ I ê chhùi só͘ chhut ê siaⁿ , 15 In-ūi lí beh chiong só͘ khòaⁿ-kìⁿ só͘ thiaⁿ-kìⁿ ê ,  ūi-tio̍h I chòe kan-chèng tī chèng lâng , 16 Taⁿ siáⁿ-sū iân-chhiân ah? khí-lâi ,  kiû I ê miâ ,  lâi siū sóe-lé ,  sóe-tû lí ê chōe , 17 Āu-lâi góa tò-tńg kàu Iâ-lō͘-sat-léng ,  tī tiān-ni̍h kî-tó ê sî ,  sîn iû tī siōng-gōa , 18 khòaⁿ-kìⁿ I tùi góa kóng ,  Lí tio̍h kóaⁿ-kín chhut Iâ-lō͘-sat-léng ,  in-ūi lí ūi-tio̍h góa só͘ kan-chèng ê ,  hiah ê lâng teh-beh m̄ chiap-la̍p , 19 Góa kóng ,  Chú ah ,  in lóng chai góa pêng-sò͘ tī ta̍k ê hōe-tn̂g chiong sìn lí ê lâng koaiⁿ-kaⁿ koh phah in ; 20 koh chòe lí ê kan-chèng ê Sū-thê-hoán lâu huih ê sî ,  góa ia̍h khiā-óa ,  tâng hoaⁿ-hí ,  koh kò͘ hāi-sí i ê lâng ê saⁿ , 21 Chú kā góa kóng ,  Khì ah ;  góa beh chhe lí khì hn̄g-hn̄g ,  chiū-kūn gōa-pang lâng , 22 In thiaⁿ kàu chit kù ōe ;  chiū tōa siaⁿ kóng ,  chit hō lâng tio̍h tùi tōe-ni̍h tû-khì ,  i m̄ eng-kai oa̍h , 23 Chèng lâng hōa-hōa jióng ,  thǹg saⁿ ,  pōaⁿ thô͘-hún tī khong-tiong , 24 Chhian-chóng chiū bēng-lēng tòa Pó-lô ji̍p iâⁿ-pôaⁿ ,  ēng piⁿ phah lâi sím-mn̄g i ,  ài chai ūi-tio̍h sím-mi̍h iân-kò͘ chèng lâng án-ni jióng i , 25 Tú-á ēng phê-tòa pa̍k i ,  Pó-lô tùi piⁿ-á teh khiā ê pé-chóng kóng ,  Chòe Lô-má lâng ,  bē tēng chōe ,  lín phah i ,  thang mah?26 Pé-chóng thiaⁿ-kìⁿ ,  chiū khì kā chhian-chóng kóng ,  Lí beh cháiⁿ-iūⁿ chòe? in-ūi chit ê sī Lô-má lâng , 27 Chhian-chóng chiū-kūn lâi tùi i kóng ,  Kā góa kóng ,  lí sī Lô-má lâng á m̄ sī? I kóng ,  Sī , 28 Chhian-chóng ìn kóng ,  Góa ēng chōe-chōe gûn bóe ji̍p chit ê che̍k ,  Pó-lô kóng ,  Góa chhut-sì chiū-sī , 29 Tùi án-ni beh phah-mn̄g i ê lâng chiū liâm-piⁿ lī-khui i ;  chhian-chóng kì-jiân chai i sī Lô-má lâng ,  in-ūi bat pa̍k i ,  ia̍h chin kiaⁿ , 30 Keh ji̍t ,  ài chai Pó-lô hō͘ Iû-thài lâng kò ê si̍t-chêng ,  chiū kā i tháu khui ,  bēng-lēng chiah ê chè-si-thâu kap choân kong-hōe chū-chi̍p ;  chiū tòa Pó-lô lo̍h-lâi ,  hō͘ i khiā tī in ê bīn-chêng , 
