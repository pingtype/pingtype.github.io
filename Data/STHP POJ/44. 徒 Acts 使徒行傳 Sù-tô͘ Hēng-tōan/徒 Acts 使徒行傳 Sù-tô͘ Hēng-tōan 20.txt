1 Hán-hōa í-keng tiāⁿ ,  Pó-lô kiò ha̍k-seng lâi ,  khǹg in ;  chiū kap in lī-pia̍t ,  khí-sin beh khì Má-kî-tùn , 2 Í-keng keng-kè hiah ê tōe-hng ,  ēng chōe-chōe ōe khó͘-khǹg in ,  chiū kàu Hi-lī-nî , 3 Tiàm hia saⁿ ge̍h ji̍t ;  beh tah chûn khì Sū-lī-a ,  Iû-thài lâng siat-kè beh hāi i ;  i chiū tiāⁿ-tio̍h ì-sù tùi Má-kî-tùn tò-tńg , 4 Tè i khì A-se-a ê lâng ,  ū Pì-lí-a lâng ,  Pit-lō͘ ê kiáⁿ Só͘-pá-tek ;  Thiap-sat-lô-nî-ka lâng ,  A-lí-ta̍t-kó͘ kap Se-kong-to͘ ;  Te̍k-pì lâng Ka-iû ,  kap Thê-mô͘-thài ;  koh ū A-se-a lâng Chhui-ki-kó͘ kap Te̍k-lô-hui-mô͘ , 5 Chit kúi lâng tāi-seng khì ,  tī Te̍k-lô-a thèng-hāu goán , 6 Tû-kàⁿ-choeh āu ,  goán tùi Hui-li̍p-pí khui chûn ,  gō͘ ji̍t kàu Te̍k-lô-a ,  kap in siong-hōe ;  tiàm hia chhit ji̍t , 7 Chhit ji̍t ê thâu chi̍t ji̍t ,  goán chiah-ê chū-chi̍p beh peh piáⁿ ,  Pó-lô ài tī keh ji̍t khí-sin ,  chiū kap in káng-lūn tō-lí ,  chhiân kàu pòaⁿ-mî , 8 Goán só͘ chū-chi̍p ê lâu ū tiám chōe-chōe teng , 9 Ū chi̍t ê siàu-liân lâng ,  miâ Iû-chhui-kó͘ ,  chē tī thang-á téng ,  khùn tāng bîn ;  Pó-lô káng-lūn í-keng kú ,  siàu-liân lâng in-ūi khùn ,  tùi saⁿ chàn lâu poa̍h-lo̍h-lâi ;  lâng lâi hû i ,  í-keng sí lah , 10 Pó-lô lo̍h-khì phak tī i ê sin-chiūⁿ ,  phō i ,  kóng ,  Lín bo̍h chòe siaⁿ ;  i ê hûn iáu tī-teh , 11 Chiū koh chiūⁿ-khì peh piáⁿ lâi chia̍h ,  saⁿ-kap tâm-lūn kú-kú ;  kàu thiⁿ-kng chiū khí-sin , 12 Gín-ná í-keng oa̍h ,  lâng chhōa i lâi ,  tōa siū an-ùi , 13 Goán tāi-seng chiūⁿ chûn ,  khui chûn khì A-sok ,  ài tī hia chih-chiap Pó-lô: in-ūi i ū án-ni hoan-hù ,  ka-kī beh tùi lō͘ khì , 14 Í-keng tī A-sok kap goán siong-hōe ,  goán chiū chih i chiūⁿ chûn ,  khì Bí-chhui-lī-nî , 15 Tùi hia khui chûn tē jī ji̍t kàu Ki-o ê tùi-bīn ;  keh ji̍t chûn koa tī Sat-mô͘ ;  koh chi̍t ji̍t kàu Bí-lī-to͘ , 16 In-ūi Pó-lô koat-ì tah chûn siám kè Í-hut-só͘ ,  bián-tit kú-kú tiàm tī A-se-a ;  chiū kóaⁿ-kín kiâⁿ ,  khòaⁿ ōe thang tī gō͘-sûn-choeh ji̍t kàu Iâ-lō͘-sat-léng , 17 Tùi Bí-lī-to͘ chhe lâng kàu Í-hut-só͘ ,  chhiáⁿ kàu-hōe ê tiúⁿ-ló lâi , 18 In í-keng kàu ,  chiū tùi in kóng ,  Lín ka-kī chai góa tùi khí-thâu ta̍h-tio̍h A-se-a tōe ê ji̍t ,  thâu kàu bé kap lín cháiⁿ-iūⁿ ; 19 góa ho̍k-sāi Chú hoān sū khiam-sùn ,  koh lâu ba̍k-sái ,  koh tùi Iû-thài lâng ê bô͘-hāi le̍k-kè chhì-liān ; 20 hoān ū lī-ek ê ,  góa bē bat kiu-koe̍h bô kā lín kóng ,  lâi kà-sī lín ,  bô lūn tī chèng lâng ê bīn-chêng ,  á-sī tī chiah ê jîn-ke ; 21 tùi Iû-thài kap Hi-lī-nî lâng chèng-bêng ,  tio̍h ǹg Siōng-tè lâi hoán-hóe ,  koh tio̍h ǹg lán ê Chú Iâ-so͘ Ki-tok lâi sìn , 22 Taⁿ góa ê sim-sîn siū pa̍k khì Iâ-lō͘-sat-léng ,  bē chai tī hia beh tú-tio̍h cháiⁿ-iūⁿ ; 23 to̍k-to̍k Sèng Sîn tī ta̍k ê siâⁿ tùi góa chèng-bêng ,  kóng ū só-liān kap hoān-lān teh thèng-hāu góa , 24 Nā-sī góa bô lia̍h sìⁿ-miā chòe iàu-kín ,  lâi khòaⁿ chòe pó-pòe ,  to̍k-to̍k sī beh chīn góa ê lō͘-chām ,  kap tùi Chú Iâ-so͘ só͘ siū ê chit-hūn ,  lâi chèng-bêng Siōng-tè un-tián ê hok-im , 25 Góa pêng-sò͘ sì-kè kiâⁿ tī lín tiong-kan thoân Siōng-tè ê kok ,  taⁿ góa chai lín chèng lâng bô koh kìⁿ góa ê bīn , 26 Só͘-í góa kin-á-ji̍t tùi lín kan-chèng ,  nā ū lâng tîm-lûn ,  góa bô chek-sêng , 27 In-ūi góa bē bat kiu-koe̍h bô ēng Siōng-tè ê chí-ì it-chīn kā lín kóng , 28 Lín tio̍h ka-kī kín-sīn ,  ia̍h tio̍h kín-sīn choân kûn ,  Sèng Sîn tī in tiong-kan siat-li̍p lín chòe kàm-tok ,  lâi chiàu-kò͘ Siōng-tè ê kàu-hōe ,  chiū-sī I ēng ka-kī ê huih só͘ tit-tio̍h ê , 29 Góa chai góa lī-khui liáu-āu ,  beh ū hiong-ok ê chhâi-lông ji̍p lín tiong-kan ,  bô sioh iûⁿ-kûn ; 30 koh tùi lín ka-kī ê tiong-kan ,  beh ū lâng khí-lâi kóng ge̍k-lí ê ōe ,  ài ín-iú ha̍k-seng thàn i , 31 Só͘-í lín tio̍h kéng-séng ,  kì-liām góa saⁿ nî ê kú ,  mî-ji̍t bô soah ,  lâu ba̍k-sái lâi kéng-kài lín ta̍k lâng , 32 Taⁿ góa chiong lín kau-thok Siōng-tè ,  kap I un-tián ê tō ,  sī ōe kiàn-li̍p lín ,  hō͘ lín tit-tio̍h gia̍p tī lóng-chóng chiâⁿ-sèng ê lâng ê tiong-kan , 33 Góa bē bat tham lâng ê gûn ,  kim ,  i-ho̍k , 34 Lín ka-kī chai ,  chit nn̄g ki chhiú ū kiong-kip góa ê khiàm-ēng ,  í-ki̍p kap góa tī-teh ê lâng , 35 Góa hoān sū chòe lín ê bô͘-iūⁿ ,  tio̍h án-ni tio̍h-bôa ,  lâi hû-chhî loán-jio̍k ê lâng ;  koh tio̍h kì-tit Chú Iâ-so͘ pún-sin ê ōe ,  kóng ,  Hō͘ lâng ê ,  pí tùi lâng the̍h ê ,  khah ū hok-khì , 36 Kóng soah ,  kūi-lo̍h kap in chèng lâng kî-tó , 37 Chèng lâng tōa thî-khàu ,  phō Pó-lô ê ām-kún ,  chim i ; 38 tē it hoân-ló ê ,  chiū-sī i só͘ kóng ê ōe ,  í-āu bōe koh kìⁿ-tio̍h i ê bīn ,  Chiū sàng i lo̍h chûn , 
