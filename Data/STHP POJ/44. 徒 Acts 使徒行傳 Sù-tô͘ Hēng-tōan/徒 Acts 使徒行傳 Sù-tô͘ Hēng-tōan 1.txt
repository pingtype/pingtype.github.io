1 Thê-o-hui-lô ah ,  góa í-keng chiong Iâ-so͘ tùi khí-thâu só͘ kiâⁿ só͘ kà-sī ê , 2 ti̍t-kàu I thok-tiōng Sèng Sîn bēng-lēng só͘ kéng ê sù-tô͘ liáu-āu siū chih-chiap chiūⁿ thiⁿ ê ji̍t ,  ta̍k hāng kì-chài tī chêng ê chheh , 3 I siū hāi liáu-āu ,  bat ēng chōe-chōe pîn-kù ,  tī sì-cha̍p ji̍t ê tiong-kan ,  chhut-hiān hō͘ sù-tô͘ khòaⁿ-kìⁿ ,  lâi hián-bêng I ka-kī sī oa̍h ,  sòa káng-lūn Siōng-tè kok ê sū , 4 I kap in chū-chi̍p ê sî ,  bēng-lēng in ,  kóng ,  M̄-thang lī-khui Iâ-lō͘-sat-léng ,  tio̍h thèng-hāu Pē só͘ èng-ún ê ,  chiū-sī lín bat tùi góa thiaⁿ-kìⁿ ê ; 5 in-ūi Iok-hān ēng chúi kiâⁿ sóe-lé ;  to̍k-to̍k lín ,  koh bô kúi ji̍t ,  beh tī Sèng Sîn siū sóe , 6 Án-ni in chū-chi̍p ê sî ,  mn̄g I ,  kóng ,  Chú ah ,  lí tī chit sî beh chiong kok ho̍k-tò hō͘ Í-sek-lia̍t mah?7 I chiū kā in kóng ,  Pē só͘ hē tī I ka-kī koân-lāi ê sî kap kî m̄ sī lín só͘ thang chai , 8 To̍k-to̍k Sèng Sîn lîm-kàu lín ê sî ,  lín beh tit-tio̍h châi-lêng ;  koh tī Iâ-lō͘-sat-léng ,  piàn Iû-thài ,  kap Sat-má-lī-a ,  ti̍t-kàu tōe ke̍k ,  beh chòe góa ê kan-chèng , 9 Chiah ê ōe kóng liáu ,  in teh khòaⁿ ê sî ,  Iâ-so͘ siū kú-khí chiūⁿ thiⁿ ;  ū hûn chih-chiap I ,  in chiū khòaⁿ bōe kìⁿ , 10 I khì ê sî ,  in ǹg thiⁿ chù-ba̍k khòaⁿ ,  hut-jiân ū nn̄g lâng chhēng pe̍h saⁿ ,  khiā tī sin-piⁿ ; 11 kóng ,  Ka-lī-lī lâng ah ,  siáⁿ-sū khiā-teh khòaⁿ thiⁿ? Chit ê Iâ-so͘ lī-pia̍t lín siū chih-chiap chiūⁿ thiⁿ ,  lín khòaⁿ I án-ni chiūⁿ thiⁿ ,  I ia̍h beh chiàu án-ni lâi , 12 Hit sî in tùi hit ê miâ kiò Kaⁿ-ná ê soaⁿ tò-khì Iâ-lō͘-sat-léng ,  chit ê soaⁿ kūn Iâ-lō͘-sat-léng ,  saⁿ lī-khui ū an-hioh-ji̍t ê lō͘-chām , 13 Í-keng ji̍p ,  chiū chiūⁿ in só͘ tòa ê lâu-téng ;  ū Pí-tek ,  Iok-hān ,  Ngá-kok ,  An-tek-lia̍t ,  Hui-le̍k kap To-má ,  Pa-to-lô-mái kap Má-thài ,  A-le̍k-hui ê kiáⁿ Ngá-kok kap Se-lô-tí ê Se-bûn ,  kap Ngá-kok ê kiáⁿ Iû-tāi , 14 Chiah ê lâng ,  kap kúi-nā ê hū-jîn-lâng ,  í-ki̍p Iâ-so͘ ê lāu-bú Má-lī-a ,  chham I ê hiaⁿ-tī ,  lóng tâng-sim choan-bū kî-tó , 15 Tong-sî tâng chū-chi̍p ê chèng lâng iok-lio̍k chi̍t-pah jī-cha̍p miâ ,  Pí-tek tī hiaⁿ-tī tiong khiā-khí lâi kóng , 16 Hiaⁿ-tī ah ,  Sèng Sîn chioh Tāi-pi̍t ê chhùi só͘ chhàm-gú chhōa lâng lia̍h Iâ-so͘ ê Iû-tāi ê ,  chit ê sèng-keng èng-giām sī eng-kai , 17 In-ūi i bat kap goán tâng-lia̍t ,  koh tī chit ê kang ia̍h ū hūn , 18 (Taⁿ chit lâng ēng i kiâⁿ put-gī só͘ tit-tio̍h ê kang-chîⁿ lâi bóe hn̂g ;  seng-khu phak-lo̍h-lâi ,  pak-tó͘ piak-li̍h ,  tn̂g-á lóng lâu-chhut , 19 Tiàm-tī Iâ-lō͘-sat-léng ê lâng lóng chai ;  só͘-í chiàu in ê khiuⁿ-kháu kiò hit khu hn̂g chòe A-kek-tāi-má ,  chiū-sī Huih-hn̂g )20 In-ūi Si-phian kì-chài ,  kóng , 	Hō͘ i ê chhù pha-hng , 	Bô lâng tī hia khiā: koh kóng , 	I kàm-tok ê chit hō͘ pa̍t lâng tam-tng , 21 Só͘-í Chú Iâ-so͘ tī lán tiong-kan chhut-ji̍p ê sî , 22 tùi Iok-hān kiâⁿ sóe-lé khí ,  kàu Iâ-so͘ lī-pia̍t lán siū chih-chiap ê ji̍t ,  só͘ ū siông-siông kap goán chòe-phōaⁿ ê lâng ,  tī in tiong-kan tio̍h ū chi̍t-ê kap goán saⁿ-kap chòe I koh-oa̍h ê kan-chèng , 23 Tùi án-ni kú nn̄g lâng ,  chiū-sī Iok-sek ,  kiò chòe Pa-sat-pa ,  ia̍h miâ Iû-sū-to͘ ,  koh chi̍t-ê sī Má-thê-a , 24 Chiū kî-tó ,  kóng ,  Chú ah ,  lí sī bat chèng lâng ê sim ê ,  tī chit nn̄g lâng tiong chí-bêng tá-lo̍h chi̍t lâng sī lí só͘ kéng ê , 25 lâi ū hūn tī chit ê kang ,  kap sù-tô͘ ê chit ,  chiū-sī Iû-tāi só͘ lī-khui beh khì i ka-kī ê só͘-chāi ê , 26 Tùi án-ni kā in liam-khau ;  liam-tio̍h Má-thê-a ;  i chiū kap cha̍p-it ê sù-tô͘ tâng lia̍t , 
