1 Chiong-kūn hit sî Hi-lu̍t ông hē chhiú hām-hāi kàu-hōe tiong kúi-nā lâng , 2 Ēng to thâi Iok-hān ê hiaⁿ-tī Ngá-kok , 3 Khòaⁿ-kìⁿ Iû-thài lâng hoaⁿ-hí ,  chiū koh lia̍h Pí-tek ,  Hit sî chiū-sī tû-kàⁿ ê ji̍t , 4 Í-keng lia̍h chiū koaiⁿ i tī kaⁿ-ni̍h ,  kau hō͘ sì pan ê peng kò͘-siú ,  múi pan sì lâng ;  ì-sù beh tī pôaⁿ-kè-choeh āu tòa i chhut ,  pān i hō͘ peh-sìⁿ khòaⁿ , 5 Tùi án-ni Pí-tek lâu tī kaⁿ-ni̍h ;  to̍k-to̍k kàu-hōe thòe i chhiat-chhiat kiû Siōng-tè , 6 Hi-lu̍t teh-beh thê i chhut ,  hit mî Pí-tek pa̍k tī nn̄g tiâu thih-liān ,  khùn tī nn̄g ê peng ê tiong-kan ;  koh kò͘-siú ê lâng tī mn̂g-gōa teh kò͘-siú , 7 Hut-jiân ū Chú ê thiⁿ-sài khiā tī piⁿ-thâu ,  pâng-lāi ū kng teh chiò ;  tah Pí-tek ê hia̍p-ē ,  kiò i chhíⁿ ,  kóng ,  Kín-kín khí-lâi ,  Thih-liān chiū tùi i ê chhiú lak-khì , 8 Thiⁿ-sài kā i kóng ,  Tio̍h hâ tòa ,  chhēng ôe ,  I chiàu án-ni kiâⁿ ,  Koh kā i kóng ,  Moa lí ê saⁿ ,  tè góa , 9 Chiū chhut-lâi tè i ;  m̄ chai thiⁿ-sài só͘ chòe sī chin ,  lia̍h-chòe sī khòaⁿ-kìⁿ īⁿ-siōng , 10 Í-keng keng-kè tē it kap tē jī kò͘-siú ê só͘-chāi ,  kàu thàu siâⁿ ê thih mn̂g ;  hit ê mn̂g ūi-tio̍h in ka-kī khui ;  chiū chhut-khì ,  kiâⁿ kè chi̍t tiâu koe ;  thiⁿ-sài liâm-piⁿ lī-khui i , 11 Pí-tek chhíⁿ-gō͘ ,  kóng ,  Taⁿ góa chin-chiàⁿ chai Chú chhe I ê thiⁿ-sài kiù góa thoat-lī Hi-lu̍t ê chhiú ,  kap Iû-thài ê peh-sìⁿ it-chīn só͘ ǹg-bāng ê , 12 Í-keng siūⁿ bêng chit ê sū ,  chiū kàu Iok-hān chheng chòe Má-khó ê lāu-bú Má-lī-a ê chhù ;  tī hia ū chōe-chōe lâng chū-chi̍p teh kî-tó , 13 I phah gōa-mn̂g ê sî ,  ū cha-bó͘ gín-ná miâ Lô-tāi ,  chhut-lâi thiaⁿ , 14 Jīn-tit Pí-tek ê siaⁿ ,  in-ūi hoaⁿ-hí ê iân-kò͘ bô khui mn̂g ,  cháu ji̍p-khì kā lâng kóng ,  Pí-tek khiā tī mn̂g-gōa , 15 Nā-sī in tùi i kóng ,  Lí teh kông lah ,  Cha-bó͘ gín-ná chhut-la̍t kóng chin-chiàⁿ sī ,  In chiū kóng ,  Sī i ê thiⁿ-sài , 16 Pí-tek koh phah mn̂g bô soah ;  in khui mn̂g khòaⁿ-kìⁿ i ,  chin gông-ngia̍h , 17 I iô chhiú kah in bo̍h chòe siaⁿ ,  chiū tùi in kóng-khí Chú cháiⁿ-iūⁿ chhōa i chhut kaⁿ ,  Koh kóng ,  Tio̍h chiong chiah ê sū kā Ngá-kok kap hiaⁿ-tī kóng ,  Chiū chhut-khì ,  khì pa̍t só͘-chāi , 18 Kàu thiⁿ kng ,  peng-teng m̄ chai Pí-tek tá-lo̍h khì ,  chiū tōa jiáu-tōng , 19 Hi-lu̍t chhē i bōe tio̍h ,  chiū sím-mn̄g kò͘-siú ê peng ,  bēng-lēng thoa in khì thâi ,  Chiū lī-khui Iû-thài ,  lo̍h-khì Kai-sat-lī-a khiā-khí , 20 Hi-lu̍t put-chí siū-khì Chhui-lô Se-tùn ê lâng ;  chóng-sī hiah ê lâng tâng-sim chiū-kūn i ,  pài-thok kun-sûi ông ê jîn-sîn Pek-lah-sū-to͘ kiû hô ;  in-ūi in ê tōe-hng tùi ông ê tōe-hng tit-tio̍h bí-niû , 21 Hi-lu̍t tī só͘ tiāⁿ-tio̍h ê ji̍t-kî chhēng ông-ho̍k ,  chē tī chō-ūi ,  tng bīn tùi in kóng , 22 Peh-sìⁿ kiò ,  kóng ,  Che sī Siōng-tè ê siaⁿ ,  m̄ sī lâng ê siaⁿ , 23 Hi-lu̍t bô kui êng-kng Siōng-tè ,  Chú ê thiⁿ-sài sûi-sî phah i ;  chiū hō͘ thâng kā ,  khùi tn̄g , 24 Nā-sī Siōng-tè ê tō-lí ná khui-khoah heng-ōng , 25 Pa-ná-pa Sò-lô ,  chín-chè lâng ê sū pān bêng-pe̍k ,  chiū tùi Iâ-lō͘-sat-léng tò-tńg ,  chhōa Iok-hān ,  chheng chòe Má-khó ê ,  saⁿ-kap khì , 
