1 In tùi peh-sìⁿ kóng ōe ê sî ,  chiah ê chè-si ,  kap tiān-si ,  í-ki̍p Sat-thó͘-kai lâng hut-jiân kàu ; 2 in-ūi in kà-sī peh-sìⁿ ,  koh ín-khí Iâ-so͘ lâi thoân tùi sí-lâng tiong koh-oa̍h ê tō-lí ,  chiū tōa m̄ hoaⁿ-hí , 3 Tùi án-ni hē chhiú lia̍h in ;  in-ūi ji̍t àm ,  koaiⁿ in tī kaⁿ-ni̍h ,  lâi thèng-hāu keh ji̍t , 4 Nā-sī thiaⁿ tō-lí ê lâng chōe-chōe sìn ;  lâng-gia̍h iok-lio̍k kàu gō͘ chheng , 5 Keh ji̍t ,  in ê koaⁿ-hú ,  tiúⁿ-ló ,  keng-ha̍k-sū chū-chi̍p tī Iâ-lō͘-sat-léng ; 6 chè-si-thâu A-ná tī-teh ,  koh ū Kai-a-hoat ,  Iok-hān ,  A-le̍k-san-tāi ,  í-ki̍p hoān-nā sio̍k chè-si-thâu ê chong-cho̍k ia̍h tī-teh , 7 Hō͘ in khiā tī tiong-ng ,  mn̄g kóng ,  Lín ēng sím-mi̍h koân-lêng ,  ēng sím-mi̍h miâ ,  kiâⁿ chit ê tāi-chì ah?8 Pí-tek hit sî hō͘ Sèng Sîn chhiong-móa ,  tùi in kóng , 9 Peh-sìⁿ ê koaⁿ-hú ,  kap tiúⁿ-ló ah ,  goán chiah-ê kin-á-ji̍t nā ūi-tio̍h kiâⁿ tī loán-jio̍k ê lâng ê hó sū lâi siū sím-mn̄g ,  khòaⁿ i àn-cháiⁿ-iūⁿ tit kiù ; 10 chiū lín chèng lâng ,  kap thong Í-sek-lia̍t peh-sìⁿ tio̍h chai ,  sī tī Ná-sat-le̍k lâng Iâ-so͘ Ki-tok ê miâ ,  lín só͘ tèng tī si̍p-jī-kè ,  Siōng-tè hō͘ I tùi sí-lâng tiong koh-oa̍h ê ,  chiū-sī tī I ê miâ ,  chit lâng hó-hó khiā tī lín ê bīn-chêng , 11 I chiū-sī lín sai-hū só͘ m̄ ti̍h ê chio̍h ,  í-keng chiâⁿ-chòe chhù-kak ê thâu , 12 Koh tī pa̍t-ê pēng bô chín-kiù ;  in-ūi tī thiⁿ-ē ,  bô siúⁿ-sù pa̍t ê miâ tī lâng ê tiong-kan ,  hō͘ lán tiàm-tī i lâi tit kiù , 13 Chèng lâng khòaⁿ-kìⁿ Pí-tek Iok-hān ê hó-táⁿ ,  koh chai in sī bô ha̍k-būn ê pêng-siông lâng ,  chiū kî-koài ;  koh jīn-tit in bat tè Iâ-so͘ , 14 Ia̍h khòaⁿ-kìⁿ tit-tio̍h hó ê lâng kap in saⁿ-kap khiā-teh ,  chiū bô ōe thang piān-pok , 15 Chiah kah in chhut hōe-só͘ ,  iā saⁿ-kap gī-lūn ,  kóng , 16 Chiah ê lâng beh cháiⁿ-iūⁿ pān in? in hián-jiân kiâⁿ sîn-jiah ,  tiàm-tī Iâ-lō͘-sat-léng ê lâng lóng chai ;  lán chiah-ê bōe kóng bô--tit , 17 Chóng-sī bián-tit chit ê sū it-hoat pò-iông tī peh-sìⁿ ê tiong-kan ,  lán tio̍h háng in ,  toàn-toàn m̄-thang koh chiong chit ê miâ tùi lâng kóng , 18 Chiū kiò in lâi ,  kìm-chí in ,  chhian-bān m̄-thang ēng Iâ-so͘ ê miâ lâi kóng-khí ,  lâi kà-sī , 19 Nā-sī Pí-tek Iok-hān ìn kóng ,  Thiaⁿ lín khah kè-thâu thiaⁿ Siōng-tè ,  tī Siōng-tè ê bīn-chêng ha̍p-gî á bô ,  lín chiah gí-toàn:20 in-ūi goán só͘ bat khòaⁿ bat thiaⁿ ê ,  bōe tit thang bô kóng , 21 Hiah ê lâng ,  in-ūi peh-sìⁿ ê iân-kò͘ ,  siūⁿ bô pō͘ thang hêng-hoa̍t in ;  chiū koh-chài háng-hoah ,  chiah pàng in ;  sī chèng lâng ūi-tio̍h in só͘ kiâⁿ ê ,  lâi kui êng-kng Siōng-tè , 22 In-ūi tùi sîn-jiah tit-tio̍h i-hó ê lâng ,  í-keng sì-cha̍p gōa hè , 23 In í-keng tit-tio̍h tháu-pàng ,  chiū khì chhē in ê pêng-iú ,  chiong chiah ê chè-si-thâu kap tiúⁿ-ló só͘ kóng ê ōe tùi in kóng , 24 In thiaⁿ-kìⁿ ,  chiū tâng-sim chhut siaⁿ tùi Siōng-tè kóng ,  Chú-cháiⁿ ah ,  lí sī chhòng-chō thiⁿ ,  tōe ,  hái ,  kap kî-tiong bān mi̍h ê ; 25 lí bat tùi Sèng Sîn ēng lí ê lô͘-po̍k ,  goán ê chó͘ ,  Tāi-pi̍t ê chhùi ,  lâi kóng ,  Lia̍t-pang siáⁿ-sū tōa siū-khì , 	Chiah ê peh-sìⁿ siáⁿ-sū kè-bô͘ khang-khang ê tāi?26 Tōe-chiūⁿ ê lia̍t-ông chi̍t chôe khiā-teh , 	Chiah ê koaⁿ-oân iā saⁿ-kap chū-chi̍p , 	Lâi tùi-te̍k Chú ,  kap I ê Ki-tok ; 27 in-ūi Hi-lu̍t ,  Pún-tiu Pí-lia̍p-to ,  kap gōa-pang lâng ,  í-ki̍p Í-sek-lia̍t chiah ê peh-sìⁿ ,  kó-jiân chū-chi̍p tī chit ê siâⁿ ,  lâi kong-kek lí só͘ boah-iû sèng ê Lô͘-po̍k Iâ-so͘ , 28 lâi kiâⁿ lí ê chhiú ,  lí ê chí-ì só͘ tāi-seng tiāⁿ-tio̍h it-chhè beh chiâⁿ ê sū , 29 Taⁿ Chú ah ,  tio̍h kàm-chhat hiah ê lâng ê háng-hoah ;  hō͘ lí chiah ê lô͘-po̍k hó-táⁿ kóng lí ê tō-lí , 30 chiàu sî chhun lí ê chhiú lâi i pīⁿ ;  hō͘ sîn-jiah kî-sū tùi lí sèng ê Lô͘-po̍k Iâ-so͘ ê miâ lâi chiâⁿ , 31 Kî-tó soah ,  chū-chi̍p ê só͘-chāi tōa tín-tāng ;  chèng lâng lóng siū Sèng Sîn chhiong-móa ,  hó-táⁿ kóng Siōng-tè ê tō-lí , 32 Sìn ê lâng lóng chi̍t sim chi̍t chì ;  bô lâng kóng i só͘ ū ê sio̍k ka-kī ;  sī ta̍k hāng mi̍h chòe kong ê , 33 Sù-tô͘ ēng tōa koân-lêng kan-chèng Chú Iâ-so͘ ê koh-oa̍h ;  chèng lâng iā tit-tio̍h tōa un-tián , 34 Kî-tiong bô khiàm-kheh ê lâng ;  in-ūi kìⁿ ū chhân-hn̂g chhù-the̍h ê ,  lóng bōe i ,  tòa in só͘ bōe ê gûn ,  hē tī sù-tô͘ ê kha-ē ; 35 chiàu ta̍k lâng só͘ khiàm-ēng ,  pun hō͘ in , 36 Ū Lī-bī cho̍k ê lâng ,  chhut-sì tī Ku-pí-lō͘ ,  miâ Iok-sek ,  sù-tô͘ kiò i chòe Pa-ná-pa ,  (hoan-e̍k chiū-sī gâu an-ùi ê lâng) , 37 i ū hn̂g chiū bōe-khì ,  chiong só͘ bōe ê gûn tòa-lâi ,  hē tī sù-tô͘ ê kha-ē , 
