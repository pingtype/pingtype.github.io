1 In tī Í-ko-liām saⁿ-kap ji̍p Iû-thài lâng ê hōe-tn̂g ,  lâi káng-lūn ;  tì-kàu Iû-thài lâng kap Hi-lī-nî lâng chōe-chōe lâi sìn , 2 Nā-sī hiah ê m̄ sūn-thàn ê Iû-thài lâng iô-tāng gōa-pang lâng ê sim ,  hō͘ in oàn-hūn chiah ê hiaⁿ-tī , 3 In chiū tiàm hia chōe-chōe ji̍t ,  óa-khò Chú hó-táⁿ lâi kóng ;  Chú siúⁿ-sù sîn-jiah kî-sū ,  tùi in ê chhiú lâi chiâⁿ ,  kan-chèng I un-tián ê tō-lí , 4 Siâⁿ-lāi ê chèng lâng chiū hun-pêng ,  ū-ê tè Iû-thài lâng ,  ū-ê tè sù-tô͘ , 5 Hit sî gōa-pang lâng ,  Iû-thài lâng ,  kap in ê sī-tōa ài oe-khoeh lêng-jio̍k ,  ēng chio̍h-thâu tìm in , 6 In chai ,  chiū tô-cháu khì Lū-ko-nî ê Lō͘-sū-tek Te̍k-pì chiah ê siâⁿ ,  kap chiu-ûi ê tōe-hng ; 7 tī hia thoân hok-im , 8 Tī Lō͘-sū-tek ū chi̍t lâng chē-teh ,  siang-kha bô la̍t ,  sī tùi chhut-sì chiū nńg-kha ,  lóng bē bat kiâⁿ , 9 I thiaⁿ Pó-lô kóng tō-lí ;  Pó-lô chù-ba̍k khòaⁿ i ,  khòaⁿ-kìⁿ i ū sìn thang tit-tio̍h hó , 10 chiū tōa siaⁿ kóng ,  Khí-lâi ,  siang-kha khiā chiàⁿ ,  thêng sin ,  Hit lâng chiū thiàu-khí-lâi kiâⁿ , 11 Chèng lâng khòaⁿ-kìⁿ Pó-lô só͘ chòe ,  chiū ēng Lū-ko-nî ê khiuⁿ-kháu tōa siaⁿ kóng ,  Chiah ê sîn-bêng chioh lâng ê hêng ,  lîm-kàu lán lah , 12 Chiū chheng Pa-ná-pa chòe Tiū-su ;  in-ūi Pó-lô chhut-thâu kóng ōe ,  chheng i chòe Hi-ní-bí , 13 Siâⁿ-gōa Tiū-su ê chè-si khan gû-á ,  the̍h hoe-khoân ,  kàu mn̂g chêng ,  beh kap chèng lâng hiàn-chè , 14 Nā-sī sù-tô͘ Pa-ná-pa ,  Pó-lô thiaⁿ-kìⁿ ,  chiū thiah-li̍h saⁿ ,  thiàu-chhut-lâi chèng lâng ê tiong-kan ,  kiò kóng , 15 Lín tāi-ke siáⁿ-sū kiâⁿ án-ni? Goán chiah-ê ia̍h sī lâng kap lín tâng chêng ,  thoân hok-im ,  hō͘ lín lī-khui chiah ê bô iáⁿ-chiah ê ,  lâi kui tī chin-oa̍h ê Siōng-tè ,  chiū-sī chhòng-chō thiⁿ ,  tōe ,  hái ,  kap kî-tiong bān mi̍h ê , 16 I tī tāi-seng ê sè-tāi ,  iông-ún bān pang kiâⁿ in ê lō͘ , 17 Nā-sī I bē bat bô ūi-tio̍h pún-sin hián-chhut chèng-kù ,  chiū-sī kiâⁿ hó sū ,  kā lín tùi thiⁿ lo̍h hō͘ ,  chiàu sî chhut ké-chí ,  ēng ji̍t-si̍t kap hoaⁿ-hí chhiong-móa lín ê sim , 18 In kóng án-ni ,  lím-lím-á kìm-chí chèng lâng bô chè-hiàn in , 19 Chóng-sī ū Iû-thài lâng tùi An-thê-o Í-ko-liām lâi ;  kàu-so chèng lâng ,  chiū ēng chio̍h-thâu tìm Pó-lô ;  phah-sǹg i í-keng sí ,  chiū thoa i chhut siâⁿ-gōa , 20 Nā-sī ha̍k-seng ûi i ,  i chiū khí-lâi ji̍p siâⁿ ;  keh ji̍t kap Pa-ná-pa lī-khui hia ,  khì Te̍k-pì , 21 Í-keng thoân hok-im tī hit ê siâⁿ ,  hō͘ chōe-chōe lâng lâi chòe ha̍k-seng ,  chiū tò-tńg khì Lō͘-sū-tek ,  Í-ko-liām ,  An-thê-o , 22 kian-kò͘ ha̍k-seng ê sim ,  khǹg in tn̂g-tn̂g tiàm tī sìn ;  koh kóng ,  Lán tio̍h tùi chōe-chōe kan-khó͘ lâi ji̍p Siōng-tè ê kok , 23 In tī ta̍k ê kàu-hōe kā in siat-li̍p só͘ kéng ê tiúⁿ-ló ,  kìm-chia̍h kî-tó ,  chiū chiong in kau-thok tī in só͘ sìn ê Chú , 24 Chiū keng-kè Pí-se-tí ,  kàu Pông-hui-lī-a , 25 Í-keng kóng tō-lí tī Pia̍t-ka ,  chiū lo̍h-khì A-tāi-lī ; 26 tùi hia tah chûn kàu An-thê-o ,  chiū-sī in bat tī hia siū kau-thok tī Siōng-tè ê un-tián ,  lâi kiâⁿ in só͘ oân-móa ê kang , 27 Í-keng kàu ,  chū-chi̍p kàu-hōe ,  kóng-khí Siōng-tè só͘ kap in kiâⁿ it-chhè ê sū ,  ia̍h kóng Siōng-tè àn-cháiⁿ-iūⁿ kā gōa-pang lâng khui sìn ê mn̂g , 28 Chiū kap ha̍k-seng saⁿ-kap tòa chám-jiân kú , 
