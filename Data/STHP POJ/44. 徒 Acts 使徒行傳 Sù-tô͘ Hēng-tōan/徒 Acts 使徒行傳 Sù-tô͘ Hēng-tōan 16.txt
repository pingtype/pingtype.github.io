1 Pó-lô kàu Te̍k-pì ,  koh kàu Lō͘-sū-tek: tú-tn̄g tī hia ū chi̍t ê ha̍k-seng miâ Thê-mô͘-thài ,  i ê lāu-bú sī Iû-thài sìn ê hū-jîn-lâng ;  i ê lāu-pē sī Hi-lī-nî lâng , 2 I hō͘ Lō͘-sū-tek Í-ko-liām chiah ê hiaⁿ-tī só͘ o-ló , 3 Pó-lô ài chit lâng kap i khì ;  ūi-tio̍h hiah ê só͘-chāi ê Iû-thài lâng ,  chiū kā i kiâⁿ kat-lé ;  in-ūi in lóng chai i ê lāu-pē sī Hi-lī-nî lâng , 4 In keng-kè chiah ê siâⁿ ê sî ,  chiong Iâ-lō͘-sat-léng sù-tô͘ ,  tiúⁿ-ló só͘ tiāⁿ-tio̍h ê bēng-lēng thoân hō͘ in siú , 5 Tùi án-ni chiah ê kàu-hōe sìn ná kian-kò͘ ,  lâng-gia̍h ji̍t-ji̍t ke-thiⁿ , 6 In keng-kè Hut-lū-ka ,  Ka-lia̍p-thài ê tōe-hng ,  in-ūi Sèng Sîn bat kìm in thoân tō-lí tī A-se-a , 7 chiū kiâⁿ kàu Múi-se-a ê pian-kài ,  siūⁿ beh khì Pì-chhui-nî ; 8 Iâ-so͘ ê Sîn m̄ chún ;  chiū tùi Múi-se-a keng-kè ,  lo̍h kàu Te̍k-lô-a , 9 Pó-lô mî-sî khòaⁿ-kìⁿ īⁿ-siōng ;  ū chi̍t ê Má-kî-tùn lâng khiā-teh kiû i kóng ,  Chhiáⁿ kè-lâi Má-kî-tùn pang-chān goán , 10 Pó-lô í-keng khòaⁿ-kìⁿ īⁿ-siōng ,  goán chiah-ê liâm-piⁿ ì-ài beh khì Má-kî-tùn ,  lia̍h-chòe sī Siōng-tè tiàu goán thoân hok-im hō͘ in , 11 Só͘-í tùi Te̍k-lô-a tah chûn ti̍t-ti̍t kàu Sat-mô͘-te̍k-lat ,  keh ji̍t kàu Nî-a-pho-lī ; 12 tùi hia kàu Hui-li̍p-pí ,  chiū-sī Má-kî-tùn hit tè thâu chi̍t ê siâⁿ ,  iā sī Lô-má lâng hun-siat ê siâⁿ: goán tī chit ê siâⁿ tiàm kúi-nā ji̍t , 13 Tī an-hioh-ji̍t chhut siâⁿ-mn̂g gōa kàu hô-piⁿ ,  phah-sǹg tī hia ū kî-tó ê só͘-chāi ;  chiū chē-teh ,  kap só͘ chū-chi̍p ê hū-jîn-lâng tâm-lūn , 14 Ū chi̍t-ê bōe chí-sek pò͘ ê hū-jîn-lâng ,  miâ Lū-tí-a ,  lâi thiaⁿ ,  i sī Chhui-ngá-chhui-lat siâⁿ ê lâng ,  pêng-sò͘ kèng-pài Siōng-tè ;  Chú khui i ê sim ,  hō͘ i choan ǹg Pó-lô só͘ kóng ê ōe , 15 I kap i ê ke í-keng siū sóe-lé ,  chiū kiû goán ,  kóng ,  Nā lia̍h góa chòe chin-si̍t sìn Chú ê lâng ,  chhiáⁿ kàu góa ê ke tòa ,  Chiū kiông-kiông lâu goán , 16 Āu-lâi goán khì kî-tó ê só͘-chāi ,  ū chi̍t ê lú-pī tú-tio̍h goán ,  i hō͘ pok-kòa ê sîn chiūⁿ sin ;  pêng-sò͘ ēng pok-kòa hō͘ hiah ê chú-lâng tōa thàn chîⁿ , 17 I tè Pó-lô kap goán ,  kiò kóng ,  Chiah ê lâng chiū-sī chì-koâiⁿ Siōng-tè ê lô͘-po̍k ,  ēng chín-kiù ê lō͘ thoân hō͘ lín , 18 I chōe-chōe ji̍t án-ni kiâⁿ ,  Pó-lô chin iàm-hūn ,  oa̍t-tńg-sin kā hit ê sîn kóng ,  Góa thok Iâ-so͘ Ki-tok ê miâ bēng-lēng lí tùi i chhut-khì ,  Sîn chek-sî chhut-khì , 19 I hiah ê chú-lâng khòaⁿ-kìⁿ thàn chîⁿ ê ǹg-bāng í-keng sit-lo̍h ,  chiū lia̍h Pó-lô ,  Se-lah ,  thoa in ji̍p koe-chhī ,  khì kìⁿ iú-si-koaⁿ ,  koh ké-sàng kàu chiūⁿ-si-koaⁿ kóng , 20 Chiah ê lâng sī Iû-thài lâng ,  tōa kiáu-jiáu lán ê siâⁿ , 21 thoân lán Lô-má lâng só͘ m̄ eng-kai siú ,  m̄ eng-kai kiâⁿ ê kui-lē , 22 Chèng lâng kui-kûn khí-lâi kong-kek in ;  chiūⁿ-si-koaⁿ pak in ê saⁿ ,  bēng-lēng ēng kùn phah in , 23 Phah chin chōe ē ,  chiū koaiⁿ in lo̍h kaⁿ ,  hoan-hù kò͘-kaⁿ ê giâm-kín kò͘-siú ; 24 kò͘-kaⁿ ê siū chit hō bēng-lēng ,  chiū koaiⁿ in lo̍h lāi-têng kaⁿ ,  kông in ê kha tī chhâ-kông ni̍h , 25 Nā-sī pòaⁿ-mî Pó-lô ,  Se-lah kî-tó gîm si ,  o-ló Siōng-tè ; 26 koaiⁿ tī kaⁿ-ni̍h ê lâng iā chù-ì teh thiaⁿ ;  hut-jiân tōe tōa tāng ,  tì-kàu kaⁿ ê tōe-ki lóng iô-tāng ;  chiah ê mn̂g iā liâm-piⁿ lóng khui ;  chèng lâng ê hêng-kū it-chīn lak , 27 Kò͘-kaⁿ ê lâng chhíⁿ ,  khòaⁿ-kìⁿ kaⁿ-mn̂g khui ,  phah-sǹg kaⁿ-siû lóng í-keng tô-cháu ,  chiū pu̍ih to ,  beh ka-kī thâi , 28 Nā-sī Pó-lô tōa siaⁿ kiò ,  kóng ,  Bo̍h-tit ka-kī siong-hāi ;  goán lóng tī chia , 29 Kò͘-kaⁿ ê lâng kiò lâng kia̍h hé lâi ,  thiàu ji̍p khì ,  ngia̍uh-ngia̍uh-chhoah phak tī Pó-lô ,  Se-lah ê bīn-chêng ,  chhōa in chhut-lâi ,  kóng , 30 Sian-siⁿ ah ,  góa tio̍h cháiⁿ-iūⁿ chòe ,  chiah ōe tit-tio̍h kiù?31 Ìn kóng ,  Tio̍h sìn Chú Iâ-so͘ ,  lí chiū tit-tio̍h kiù ,  í-ki̍p lí ê ke , 32 Chiū ēng Chú ê tō-lí kóng hō͘ i kap i ke-lāi lóng-chóng ê lâng thiaⁿ , 33 Tī hit mî hit sî ,  kò͘-kaⁿ ê lâng chhōa in khì sóe in ê siong ;  i kap choân-ke ê lâng chek-sî lóng siū sóe-lé , 34 Chhōa in chiūⁿ i ê chhù ,  pī-pān hō͘ in chia̍h ;  í-keng sìn Siōng-tè ,  chiū kap thong-ke tōa hoaⁿ-hí , 35 Kàu thiⁿ kng ,  chiūⁿ-si-koaⁿ chhe gê-ia̍h lâi ,  kóng ,  Pàng hiah ê lâng , 36 Kò͘-kaⁿ ê chiong chiah ê ōe kā Pó-lô kóng ,  Chiūⁿ-si-koaⁿ chhe lâng lâi beh pàng lín ;  taⁿ thang chhut-lâi ,  an-jiân khì , 37 Nā-sī Pó-lô kā hiah ê lâng kóng ,  Goán sī Lô-má lâng ,  bē sím-mn̄g ,  chiū kong-hêng phah goán ,  koh koaiⁿ goán lo̍h kaⁿ ;  taⁿ beh àm-chīⁿ kóaⁿ goán chhut mah? tek-khak bōe chòe tit ,  tio̍h in chhin-sin lâi chhōa goán chhut , 38 Gê-ia̍h chiong chiah ê ōe hê-hok chiūⁿ-si-koaⁿ ;  chiūⁿ-si-koaⁿ thiaⁿ-kìⁿ in sī Lô-má lâng ,  chiū kiaⁿ , 39 Chiah lâi khó͘-khǹg in ;  chhōa in chhut ,  chhiáⁿ in lī-khui hit ê siâⁿ , 40 In chhut kaⁿ ,  ji̍p Lū-tí-a ê chhù ;  í-keng kìⁿ-tio̍h chiah ê hiaⁿ-tī ,  chiū khó͘-khǹg in ,  chiah lī-khui hia , 
