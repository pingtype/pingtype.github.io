1 In keng-kè Àm-hui-pho-lí ,  A-pho-lô-nî-a ,  kàu Thiap-sat-lô-nî-ka ,  tī hia ū Iû-thài lâng ê hōe-tn̂g ; 2 Pó-lô chiàu pêng-siông ê khoán ji̍p-khì chiū-kūn in ;  tī saⁿ ê an-hioh-ji̍t , 3 ín-khí sèng-keng kap in piān-lūn ,  khui-thiah chí-bêng Ki-tok eng-kai siū hāi ,  tùi sí-lâng tiong koh-oa̍h ;  koh kóng ,  Góa só͘ tùi lín thoân ê Iâ-so͘ chiū-sī Ki-tok , 4 In tiong-kan ū-ê siū khó͘-khǹg ,  chiū kui-óa Pó-lô ,  Se-lah ;  koh ū kèng-khiân ê Hi-lī-nî lâng put-chí chōe ,  chun-kùi ê hū-jîn-lâng ia̍h bô chió , 5 To̍k-to̍k Iû-thài lâng oàn-tò͘ ,  chio koe-chhī ê húi-lūi kúi-nā lâng ,  kàu-so peh-sìⁿ kui kûn chū-chi̍p ,  jiáu-tōng thong siâⁿ ,  kong-ji̍p Iâ-sun ê chhù ,  ài lia̍h in chhut-lâi kau hō͘ peh-sìⁿ , 6 Bô tú-tio̍h ,  chiū thoa Iâ-sun kap kúi-nā ê hiaⁿ-tī ,  sàng hō͘ tōe-hng koaⁿ ;  kiò kóng ,  Chiah ê phah-loān thiⁿ-ē ê lâng ia̍h kàu chia ; 7 Iâ-sun chiap-la̍p in ;  chiah ê lâng lóng ûi-ke̍h Kai-sat ê bēng-lēng ,  kóng ū pa̍t ê ông ,  Iâ-so͘ , 8 Chèng peh-sìⁿ kap tōe-hng koaⁿ thiaⁿ-kìⁿ che ,  chiū kiaⁿ-hiâⁿ , 9 Í-keng siu Iâ-sun kap kî-û ê lâng ê pó-chn̄g ,  chiū pàng in , 10 Tùi án-ni hiaⁿ-tī sûi-sî chhe Pó-lô ,  Se-lah thàu-mî khì Pì-lí-a ;  nn̄g lâng í-keng kàu tè ,  chiū ji̍p Iû-thài lâng ê hōe-tn̂g , 11 Hiah ê lâng pí Thiap-sat-lô-nî-ka lâng khah bûn-bêng ,  in-ūi in chù-ì siū tō-lí ,  ta̍k ji̍t chhâ-khó sèng-keng ,  khòaⁿ chiah ê sū kó-jiân ū án-ni á bô , 12 Só͘-í kî-tiong ū chōe-chōe lâng sìn ;  koh ū Hi-lī-nî chun-kùi ê hū-jîn-lâng ,  kap ta-po͘-lâng bô chió , 13 To̍k-to̍k Thiap-sat-lô-nî-ka ê Iû-thài lâng chai Pó-lô tī Pì-lí-a thoân Siōng-tè ê tō-lí ,  chiū kàu hia ,  iô-tāng kiáu-jiáu chèng lâng , 14 Hiaⁿ-tī liâm-piⁿ chhe Pó-lô khì kàu hái-piⁿ ;  to̍k-to̍k Se-lah ,  Thê-mô͘-thài iû-goân tòa hia , 15 Sàng Pó-lô ê lâng chhōa i kàu Ngá-tián ;  siū bēng-lēng kiò Se-lah Thê-mô͘-thài kín-kín chiū-kūn i ,  chiū tò-khì , 16 Pó-lô tī Ngá-tián thèng-hāu in ,  khòaⁿ-kìⁿ móa siâⁿ lóng sī Ngó͘-siōng ,  chiū siong-sim tio̍h-kip , 17 Só͘-í tī hōe-tn̂g kap Iû-thài lâng í-ki̍p kèng-khiân ê lâng piān-lūn ,  ta̍k ji̍t tī koe-chhī-ni̍h kap só͘ tú-tio̍h ê ia̍h sī án-ni , 18 Ū Í-pí-kó͘-lô Sū-to-a ,  nn̄g kàu-mn̂g ê tiat-sū kap i piān-lūn ,  Ū-ê kóng ,  chit-ê khioh lâng ê ōe-phoh ê beh kóng sím-mi̍h? Ū-ê kóng ,  I sī chhin-chhiūⁿ thoân pa̍t pang-kok ê kúi-sîn ê ;  sī in-ūi i thoân Iâ-so͘ kap koh-oa̍h ê tō-lí , 19 In chiū chhōa i kàu A-lio̍k soaⁿ ,  kóng ,  Lí só͘ kóng sin ê kàu thang tit-tio̍h chai mah?20 In-ūi lí ēng kî-koài ê sū thoân ji̍p goán ê hī-khang: só͘-í goán ài chai hiah-ê sī sím-mi̍h ì-sù , 21 (Ngá-tián lâng kap tiàm hia ê chhut-gōa lâng bōe kò͘-tit pa̍t hāng sū ,  to̍k-to̍k sī chiong sin ê sū lâi kóng ,  lâi thiaⁿ nā-tiāⁿ)22 Pó-lô khiā tī A-lio̍k soaⁿ tiong ,  kóng ,  Ngá-tián lâng ah ,  góa khòaⁿ lín hoān sū kèng-ùi sîn-bêng ,  chám-jiân jia̍t-sim , 23 In-ūi góa teh kiâⁿ-iû ê sî khòaⁿ-kìⁿ lín só͘ kèng-pài ê ,  tú-tio̍h chi̍t chō tôaⁿ ,  téng-bīn siá ,  kóng ,  Bē bat ê Siōng-tè ,  Lín só͘ bē bat lâi kèng-pài ê ,  góa ēng I lâi kā lín kóng , 24 Hit ê chhòng-chō sè-kan kap kî-tiong bān mi̍h ê Siōng-tè ,  kì-jiân sī thiⁿ tōe ê Chú ,  bô khiā-khí chhiú chō ê tiān ; 25 bô hō͘ lâng ê chhiú ho̍k-sāi ,  ná chhin-chhiūⁿ I ū só͘ khiàm-kheh ;  sī ka-kī ēng oa̍h-miā ,  chhoán-khùi ,  kap bān mi̍h hō͘ chèng lâng ; 26 koh chhòng-chō bān pang ê lâng ,  tùi chi̍t ê pún-goân ,  khiā-khí tī choân tōe-bīn ,  koh kā in hān tāi-seng tiāⁿ-tio̍h ê sî-kî ,  kap só͘ khiā-khí ê tōe-kài ; 27 sī beh hō͘ in chhē Siōng-tè ,  kiám-chhái thang chhúi-mô͘ lâi tit-tio̍h ,  kî-si̍t I lī-khui lán ta̍k lâng bô hn̄g , 28 In-ūi lán tiàm-tī I lâi oa̍h ,  lâi tín-tāng ,  lâi tī-teh ;  chhin-chhiūⁿ lín tiong-kan chòe si ê lâng ū-ê ū kóng ,  In-ūi lán chiah-ê ia̍h sī I ê kiáⁿ-lūi , 29 Taⁿ kì-jiân sī Siōng-tè ê kiáⁿ-lūi ,  chiū m̄ eng-kai lia̍h chòe Siōng-tè ê pún-chit chhin-chhiūⁿ kim ,  gûn ,  chio̍h ,  lâng ê kang-hu lâng ê sim-sū só͘ tiau-tok ê , 30 Hiah ê m̄ chai-iáⁿ ê sî-tāi ,  Siōng-tè bô khêng-khàm ;  taⁿ chiū bēng-lēng ta̍k só͘-chāi ê lâng lóng-chóng tio̍h hoán-hóe:31 in-ūi ū tiāⁿ-tio̍h chi̍t ji̍t ,  beh ēng I só͘ siat-li̍p ê lâng ,  chiàu kong-gī sím-phòaⁿ thiⁿ-ē ;  sī tùi sí-lâng tiong hō͘ I koh-oa̍h ,  hō͘ chèng lâng ū pîn-kù thang sìn , 32 In thiaⁿ-kìⁿ sí-lâng koh-oa̍h ê ōe ,  ū-ê chhiò i ;  ū-ê kóng ,  Goán beh koh thiaⁿ lí kóng che , 33 Tùi án-ni Pó-lô tùi in tiong-kan chhut-khì , 34 Nā-sī ū kúi-nā lâng óa i lâi sìn ;  tiong-kan ū A-lio̍k soaⁿ ê hōe-oân Tiu-nî-siu ,  kap chi̍t ê hū-jîn-lâng ,  miâ kiò Tāi-má-lí ,  koh iā ū pa̍t lâng , 
