1 Hit ji̍t tī Iâ-lō͘-sat-léng ê kàu-hōe tú-tio̍h tōa khún-tio̍k ;  sù-tô͘ í-gōa ,  lóng sì-sòaⁿ tī Iû-thài ,  Sat-má-lī-a chiah ê tōe-hng , 2 Ū kèng-khiân ê lâng bâi-chòng Sū-thê-hoán ,  ūi-tio̍h i tûi heng tōa thî-khàu , 3 Sò-lô tōa hām-hāi kàu-hōe ,  ji̍p ta̍k lâng ê ke ,  thoa in ê lâm-lú ,  sàng-kau lo̍h kaⁿ , 4 Tùi án-ni hiah ê sì-sòaⁿ ê lâng piàn kiâⁿ ,  thoân hok-im ê tō-lí , 5 Hui-le̍k lo̍h-khì Sat-má-lī-a ê siâⁿ ,  ēng Ki-tok thoân hō͘ in , 6 Chèng lâng thiaⁿ-kìⁿ ,  koh khòaⁿ-kìⁿ só͘ kiâⁿ ê sîn-jiah ,  chiū tâng sim ì-hiòng Hui-le̍k ê ōe , 7 In-ūi chōe-chōe lâng ū hoān-tio̍h siâ-sîn ,  hiah ê siâ-sîn tōa siaⁿ âu-kiò chhut-khì ;  piàn-sūi ê ,  pái-kha ê ,  ia̍h chōe-chōe tit-tio̍h i-hó , 8 Hit ê siâⁿ-lāi tōa hoaⁿ-hí , 9 Chóng-sī ū chi̍t lâng ,  miâ kiò Se-bûn ,  pêng-sò͘ tī siâⁿ-lāi kiâⁿ siâ-su̍t ,  chū-khoa chòe tōa ,  hō͘ Sat-má-lī-a ê peh-sìⁿ gông-ngia̍h ; 10 tùi sòe kàu tōa ,  bô m̄ ì-hiòng i ,  kóng ,  Chit lâng sī Siōng-tè ê koân-lêng ,  chiū-sī hit ê chheng chòe Tōa ê , 11 In ì-hiòng i ê iân-kò͘ ,  sī in-ūi i kú-kú ēng siâ-su̍t hō͘ in gông-ngia̍h , 12 Kàu in sìn Hui-le̍k só͘ thoân ê hok-im ,  lūn Siōng-tè ê kok kap Iâ-so͘ Ki-tok ê miâ ,  chiū ū lâm-lú siū sóe-lé , 13 Se-bûn ka-kī iā sìn ;  í-keng siū sóe-lé ,  siông-siông kun-sûi Hui-le̍k ;  khòaⁿ i só͘ kiâⁿ chiah ê sîn-jiah tōa koân-lêng ,  chiū gông-ngia̍h , 14 Tī Iâ-lō͘-sat-léng ê sù-tô͘ thiaⁿ-kìⁿ Sat-má-lī-a í-keng chiap-la̍p Siōng-tè ê tō-lí ,  chiū chhe Pí-tek Iok-hān khì in hia , 15 In í-keng lo̍h-khì ,  chiū thòe in kî-tó ,  hō͘ in siū Sèng Sîn ; 16 in-ūi Sèng Sîn iáu-bē lîm-kàu in chi̍t lâng ;  in chí-ū siū sóe-lé ,  kui tī Chú Iâ-so͘ ê miâ nā-tiāⁿ , 17 Tùi án-ni kā in hōaⁿ chhiú ,  in chiū siū Sèng Sîn  , 18 Chóng-sī Se-bûn khòaⁿ-kìⁿ tùi sù-tô͘ ê hōaⁿ chhiú chiū ū Sèng Sîn hō͘ lâng ,  chiah chiong chîⁿ hiàn hō͘ in , 19 kóng ,  Ia̍h chiong chit ê koân hō͘ góa ,  tì-kàu góa ê chhiú só͘ hōaⁿ ê lâng siū-tio̍h Sèng Sîn , 20 To̍k-to̍k Pí-tek tùi i kóng ,  Lí ê gûn kap lí saⁿ-kap bia̍t-bô ,  in-ūi lí phah-sǹg Siōng-tè ê siúⁿ-sù beh ēng chîⁿ lâi bóe , 21 Lí tī chit ê sū bô hūn ,  bô kan-sia̍p ;  in-ūi tī Siōng-tè ê bīn-chêng lí ê sim put-chèng , 22 Só͘-í tio̍h hoán-hóe lī-khui lí chit ê pháiⁿ ,  lâi kiû Chú ,  kiám-chhái lí sim-lāi ê liām-thâu ōe tit sià-bián , 23 In-ūi góa khòaⁿ-kìⁿ lí ji̍p tī khó͘-táⁿ ê tiong-kan ,  hō͘ put-gī khún-pa̍k , 24 Se-bûn ìn kóng ,  Lín thòe góa kiû Chú ,  hō͘ lín só͘ kóng ê lóng bô kàu tī góa , 25 In í-keng chòe kan-chèng lâi thoân Chú ê tō-lí ,  chiū tò-khì Iâ-lō͘-sat-léng ;  tī Sat-má-lī-a lâng chōe-chōe ê hiuⁿ-siā thoân hok-im , 26 Chú ê thiⁿ-sài tùi Hui-le̍k kóng ,  Khí-lâi ,  tùi lâm-sì khì ,  kàu tùi Iâ-lō͘-sat-léng lo̍h-khì Ka-sat ê lō͘ ;  hia chiū-sī khòng-iá , 27 Chiū khí-lâi khì ;  tú-tn̄g ū chi̍t ê Ai-thê-o-pek lâng ,  chiū-sī Ai-thê-o-pek lú-ông ,  Kan-tāi-ki ,  ū koân ê thài-kàm ,  chóng-koán i ê gûn-khò͘ ;  i í-keng kàu Iâ-lō͘-sat-léng kèng-pài ; 28 tò-tńg-lâi ,  chē tī chhia-ni̍h ,  teh tha̍k sian-ti Í-sài-a ê chheh , 29 Sèng Sîn kā Hui-le̍k kóng ,  Chìn-chêng khì kūn-óa hit tiuⁿ chhia , 30 Hui-le̍k cháu-khì chiū-kūn i ,  thiaⁿ-kìⁿ i teh tha̍k sian-ti Í-sài-a ê chheh ,  chiū kóng ,  Lí só͘ tha̍k ê ,  lí ōe bêng-pe̍k mah?31 I kóng ,  Bô lâng chí-sī góa ,  thái-thó ōe? Chiū chhiáⁿ Hui-le̍k chiūⁿ chhia saⁿ-kap chē , 32 Só͘ tha̍k ê sèng-keng chiū-sī chit tōaⁿ , 	I hō͘ lâng khan ,  chhin-chhiūⁿ iûⁿ kàu siū thâi ê só͘-chāi , 	I bô khui chhùi ,  Chhin-chhiūⁿ iûⁿ-á tùi chián-mn̂g ê bô chhut siaⁿ ; 33 I pi-bî ê sî ,  siū bô kong-gī ê sím-phòaⁿ , 	I ê sè-tāi chī-chūi beh thoân-su̍t?	In-ūi I ê oa̍h-miā tùi tōe-chiūⁿ siū toa̍t-khì , 34 Thài-kàm ìn Hui-le̍k kóng ,  Chhiáⁿ mn̄g ,  sian-ti kóng chit ê ōe sī chí sím-mi̍h lâng? sī chí pún-sin ,  á-sī pa̍t lâng ah?35 Hui-le̍k chiū khui chhùi ,  tùi chit ê sèng-keng khí ,  ēng Iâ-so͘ thoân hō͘ i , 36 Kiâⁿ lō͘ ê sî ,  kàu ū chúi ê ūi ;  thài-kàm kóng ,  Lí khòaⁿ ,  chia ū chúi ;  góa siū sóe-lé ū sím-mi̍h chó͘-gāi? 37 【pēng tī téng chat】38 Chiū hoan-hù thêng chhia ;  Hui-le̍k kap thài-kàm nn̄g lâng lo̍h chúi ;  Hui-le̍k chiū kā i kiâⁿ sóe-lé , 39 Tùi chúi-ni̍h chiūⁿ-lâi ê sî ,  Chú ê Sîn tòa Hui-le̍k khì ;  thài-kàm bô koh khòaⁿ-kìⁿ i ,  in-ūi chòe i chiūⁿ lō͘ ,  iā chin hoaⁿ-hí ,  40 Āu-lâi Hui-le̍k tī A-só-to͘ hō͘ lâng tú-tio̍h ;  chiū piàn kiâⁿ chiah ê siâⁿ thoân hok-im ,  ti̍t kàu Kai-sat-lī-a , 
