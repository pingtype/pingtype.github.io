1 Chit tia̍p liáu-āu ,  Pó-lô lī-khui Ngá-tián ,  kàu Ko-lîm-to , 2 Tú-tio̍h chi̍t ê Iû-thài lâng ,  miâ A-ku-lah ,  chhut-sì tī Pún-to͘ ,  kap i ê bó͘ Pek-ki-lah ,  tú-á tùi Ì-tāi-lī lâi ,  in-ūi Kek-ló-tiu bēng-lēng Iû-thài lâng lóng lī-khui Lô-má ;  Pó-lô chiū chiū-kūn in ; 3 in-ūi in tâng kang-gē ,  chiū kap in saⁿ-kap tiàm ,  ha̍p teh chòe ;  in ê kang-gē chiū-sī chòe pò͘-pîⁿ , 4 Ta̍k ê an-hioh-ji̍t Pó-lô tī hōe-tn̂g piān-lūn ,  khó͘-khǹg Iû-thài lâng kap Hi-lī-nî lâng , 5 Se-lah ,  Thê-mô͘-thài tùi Má-kî-tùn lo̍h-lâi ê sî ,  Pó-lô chiū ūi-tio̍h tō-lí put-chí pek-chhiat ,  tùi Iû-thài lâng kan-chèng Iâ-so͘ sī Ki-tok , 6 In tùi-te̍k i lâi pòng-to̍k ê sî ,  Pó-lô chiū pōaⁿ saⁿ ,  tùi in kóng ,  Lín ê huih kui tī lín ,  bô góa ê koan-hē ;  taⁿ liáu-āu góa beh chiū-kūn gōa-pang lâng lah , 7 Chiū lī-khui khì ,  ji̍p chi̍t lâng ê chhù ,  hit lâng miâ Thê-to Iû-sū-to͘ ,  sī kèng-pài Siōng-tè ê lâng ,  i ê chhù tī hōe-tn̂g ê keh-piah , 8 Koán hōe-tn̂g ê lâng ,  miâ Kek-lí-sū-pò͘ ,  kap choân ke sìn Chú ;  Ko-lîm-to lâng ia̍h chōe-chōe thiaⁿ-kìⁿ ,  sìn lâi siū sóe-lé , 9 Mî-sî Chú tī īⁿ-siōng tiong tùi Pó-lô kóng ,  Bo̍h-tit kiaⁿ ,  tio̍h kóng ,  m̄-thang chēng-chēng ; 10 in-ūi góa kap lí tī-teh ,  bô lâng beh kong-kek lâi hāi lí ;  in-ūi góa ū chōe-chōe peh-sìⁿ tī chit ê siâⁿ , 11 Pó-lô tòa hia chi̍t nî koh la̍k ge̍h ji̍t ;  tī in tiong-kan chiong Siōng-tè ê tō-lí lâi kà-sī lâng , 12 Ka-liû chòe A-kai-a chóng-tok ê sî ,  Iû-thài lâng tâng-sim kong-kek Pó-lô ,  thoa i kàu kong-chō chêng ,  kóng , 13 Chit ê lâng khǹg lâng pài Siōng-tè bô chiàu lu̍t-hoat , 14 Pó-lô tú-tú beh khui chhùi ,  Ka-liû kā Iû-thài lâng kóng ,  Iû-thài lâng ah ,  siat-sú sī sím-mi̍h put-gī kan-ok ê sū ,  chiàu lí góa tio̍h iông-ún lín ; 15 chóng-sī piān-lūn giân-gú ,  miâ-jī ,  kap lín ê lu̍t-hoat ,  lín khì ka-kī liāu-lí ;  góa m̄ ài sím-phòaⁿ chiah-ê , 16 Chiū kóaⁿ in lī-khui kong-chō chêng , 17 Chèng lâng lia̍h koán hōe-tn̂g ê Só͘-thê-nî ,  tī kong-chō chêng phah i ,  Chiah ê tāi-chì Ka-liû lóng bô lia̍h chòe iàu-kín , 18 Pó-lô iáu tiàm kúi-nā ji̍t ,  chiū lī-pia̍t chiah ê hiaⁿ-tī ,  tah chûn beh khì Sū-lī-a ;  Pek-ki-lah ,  A-ku-lah saⁿ-kap khì ;  tī Kian-kek-lí chián thâu-mn̂g ;  ū hē-goān ê iân-kò͘ , 19 In kàu Í-hut-só͘ ,  Pó-lô chiū lâu in tòa hia ;  ka-kī ji̍p hōe-tn̂g ,  kap Iû-thài lâng piān-lūn , 20 In chhiáⁿ i ke tòa kúi ji̍t ; 21 bô ún ,  chiū lī-pia̍t in ,  kóng ,  Siōng-tè nā chún ,  góa beh tò-tńg lâi chiū-kūn lín , 22 Chiū khui chûn lī-khui Í-hut-só͘ ,  Kàu Kai-sat-lī-a ,  chiū chiūⁿ-khì chhéng-an kàu-hōe ,  chiah lo̍h-khì An-thê-o , 23 Tòa hia kúi ji̍t ,  koh khí-sin ,  chiàu chhù-sū keng-kè Ka-lia̍p-thài ,  Hut-lū-ka ê tōe-hng ,  kian-kò͘ chèng ha̍k-seng , 24 Ū chi̍t ê Iû-thài lâng ,  miâ A-pho-lô kàu Í-hut-só͘ ,  i chhut-sì tī A-le̍k-san-thài ,  sī ū ha̍k-būn ,  tī sèng-keng ia̍h put-chí ōe , 25 I bat ha̍k-si̍p Chú ê lō͘ ;  jia̍t-sim chiong Iâ-so͘ ê sū siông-sè kóng lâi kà-sī lâng ,  chí-ū chai Iok-hān ê sóe-lé nā-tiāⁿ , 26 I tī hōe-tn̂g hó-táⁿ lâi kóng ,  Pek-ki-lah A-ku-lah thiaⁿ-kìⁿ ,  chiū chhōa i lâi ,  tùi i pâi-lia̍t Siōng-tè ê lō͘ khah siông-sè , 27 A-pho-lô ài khì A-kai-a ê sî ,  hiaⁿ-tī khoàn-bián i ,  koh kià phoe chhiáⁿ ha̍k-seng chiap-la̍p i ;  í-keng kàu ,  chiū tùi un-tián lâi tōa-tōa pang-chān hia ê sìn-tô͘:28 in-ūi i tī chèng lâng ê bīn-chêng chhut-la̍t piān-tó Iû-thài lâng ,  ín sèng-keng chí-bêng Iâ-so͘ sī Ki-tok , 
