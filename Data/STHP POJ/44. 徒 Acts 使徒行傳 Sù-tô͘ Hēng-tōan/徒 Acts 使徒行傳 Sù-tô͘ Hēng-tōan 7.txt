1 Chè-si-thâu chiū kóng ,  Chiah ê sū sī án-ni mah?2 Sū-thê-hoán kóng ,  Lia̍t-ūi hū-heng ,  chhiáⁿ thiaⁿ ,  Lán ê chó͘ A-pek-la̍h-hán ,  iáu tī Bí-só͘-pho-tāi-bí ,  bē khiā-khí Hap-lân ê sî ,  êng-kng ê Siōng-tè tùi i hián-hiān ,  kā i kóng , 3 Lī-khui lí ê tōe-hng kap chong-cho̍k ,  kàu góa só͘ beh chí-sī lí ê tōe-hng , 4 Hit sî i chiū chhut Ka-le̍k-tí lâng ê tōe-hng ,  khiā-khí tī Hap-lân ;  i ê lāu-pē sí liáu-āu ,  Siōng-tè tùi hia kā i sóa kàu chit só͘-chāi ,  chiū-sī lín taⁿ só͘ khiā-khí ê ; 5 tī chia pēng bô sán-gia̍p hō͘ i ,  liân khiā-kha ê só͘-chāi iā bô ;  hit sî i iáu-bē ū kiáⁿ ,  nā-sī Siōng-tè èng-ún beh ēng chit só͘-chāi hō͘ i chòe gia̍p ,  sòa kàu i ê hō͘-è , 6 Chóng-sī Siōng-tè ū án-ni kóng ,  i ê hō͘-è teh-beh chhut-gōa tī īⁿ-pang ,  lâng beh ēng in chòe lô͘-châi ,  pháiⁿ khoán-thāi in ,  sì-pah nî kú , 7 Siōng-tè koh kóng ,  In chòe lô͘-châi só͘ ho̍k-sāi ê kok ,  góa beh sím-phòaⁿ i ;  āu-lâi in beh chhut-lâi ,  ho̍k-sāi góa tī chit ūi , 8 Koh ēng kat-lé ê iok hō͘ i ;  tùi án-ni i siⁿ Í-sat ,  tē poeh ji̍t kā i kiâⁿ kat-lé ;  Í-sat siⁿ Ngá-kok ,  Ngá-kok siⁿ lán cha̍p-jī ê chó͘ , 9 Lia̍t-chó͘ oàn-tò͘ Iok-sek ,  bōe i khì Ai-ki̍p ; 10 nā-sī Siōng-tè kap i tī-teh ,  kiù i thoat-lī lóng-chóng ê khó͘-lān ,  hō͘ i tī Ai-ki̍p ông Hoat-ló ê bīn-chêng tit-tio̍h un-tián kap tì-hūi ;  Hoat-ló chiū li̍p i chóng-lí Ai-ki̍p kok ,  kap i ê choân ke , 11 Tú-tio̍h Ai-ki̍p ,  Ka-lâm ,  piàn tōe ki-hng ,  tōa kan-khó͘ ;  lán ê lia̍t-chó͘ chhē bô bí-niû , 12 Ngá-kok thiaⁿ-kìⁿ Ai-ki̍p ū gō͘-kak ,  chiū thâu chi̍t pái chhe lán ê lia̍t-chó͘ khì , 13 Kàu tē jī pái Iok-sek hō͘ hiaⁿ-tī bat i ;  Iok-sek ê cho̍k Hoat-ló sòa tit-tio̍h chai , 14 Iok-sek chiū chhe lâng poaⁿ-chhiáⁿ lāu-pē Ngá-kok ,  kap choân cho̍k ,  chhit-cha̍p-gō͘ lâng lâi , 15 Ngá-kok chiū lo̍h-khì Ai-ki̍p ;  i kap lán ê lia̍t-chó͘ sí tī hia ; 16 ūn koan kàu Sī-kiàm ,  bâi-chòng tī A-pek-la̍h-hán ēng gûn tùi Hap-boat ê kiáⁿ-sun só͘ bóe tī Sī-kiàm ê bōng-tōe , 17 Kàu Siōng-tè tùi A-pek-la̍h-hán ēng chiù-chōa só͘ èng-ún ê ,  hit ê kî í-keng kūn ,  peh-sìⁿ chiū siⁿ-thòaⁿ heng-ōng tī Ai-ki̍p ; 18 kàu pa̍t ê ông m̄ bat Iok-sek ê ,  khí-lâi koán-lí Ai-ki̍p , 19 I bô͘-hāi lán ê cho̍k ,  pháiⁿ khoán-thāi lán ê chó͘ ,  bēng-lēng tio̍h khì-sak in ê eⁿ-á ,  hō͘ in bōe oa̍h , 20 Hit sî Mô͘-se chhut-sì ,  hui-siông ê chheng-siù ;  iúⁿ-chhī tī lāu-pē ê ke saⁿ ge̍h ji̍t ; 21 siū khì-sak ê sî ,  Hoat-ló ê cha-bó͘-kiáⁿ khioh-khì ,  iúⁿ-chhī chòe ka-kī ê kiáⁿ , 22 Mô͘-se ha̍k-si̍p Ai-ki̍p lâng lóng-chóng ê ha̍k-būn ;  kóng ōe kiâⁿ tāi-chì lóng ū châi-lêng , 23 Chiong-kūn sì-cha̍p hè ,  siūⁿ beh khì khòaⁿ i ê hiaⁿ-tī ,  Í-sek-lia̍t ê kiáⁿ-sun , 24 Khòaⁿ-kìⁿ chi̍t lâng siū oan-óng ,  chiū pó-hō͘ i ,  thòe siū khut ê lâng sin-oan ,  phah Ai-ki̍p lâng ; 25 phah-sǹg hiaⁿ-tī ōe hiáu-ngō͘ Siōng-tè ēng i ê chhiú kiù in ;  nā-sī in bōe hiáu-ngō͘ , 26 Keh ji̍t tú-tn̄g in teh saⁿ-phah ,  ài hō͘ in koh hô ,  chiū kóng ,  Lín sī hiaⁿ-tī ,  siáⁿ-sū saⁿ khi-hū?27 Hit ê khi-hū chhù-piⁿ ê lâng kū-choa̍t i ,  kóng ,  Chī-chūi siat-li̍p lí chòe koaⁿ-hú ,  chòe sím-phòaⁿ si ,  lâi tī-lí goán ah?28 Lí ài beh hāi-sí góa ,  chhin-chhiūⁿ chā-ji̍t hāi-sí hit ê Ai-ki̍p lâng mah?29 Mô͘-se in-ūi chit kù ōe chiū cháu ,  chhut-gōa tī Bí-tiân ê tōe-hng ;  tī hia siⁿ nn̄g ê kiáⁿ , 30 Kè sì-cha̍p nî ,  tī Se-nái soaⁿ ê khòng-iá ,  chhì-phè hé-iām ê tiong-kan ,  ū thiⁿ-sài tùi i hián-hiān , 31 Mô͘-se khòaⁿ-liáu ,  kî-koài só͘ khòaⁿ-kìⁿ ê ;  tú-á kūn-óa beh jīn-chin khòaⁿ ,  chiū ū Chú ê siaⁿ ,  kóng , 32 Góa chiū-sī lí ê lia̍t-chó͘ ê Siōng-tè ,  chiū-sī A-pek-la̍h-hán ,  Í-sat ,  Ngá-kok ê Siōng-tè ,  Mô͘-se ngia̍uh-ngia̍uh-chhoah ,  m̄ káⁿ jīn-chin khòaⁿ , 33 Chú kā i kóng ,  Lí ê ôe tio̍h thǹg-khí-lâi ;  in-ūi lí só͘ khiā ê ūi sī sèng tōe , 34 Góa ê peh-sìⁿ tī Ai-ki̍p ,  góa si̍t-chāi khòaⁿ-kìⁿ in ê khùn-khó͘ ,  ia̍h thiaⁿ-kìⁿ in ê thó͘-khùi ,  chiū kàng-lîm lâi kiù in ;  taⁿ lí lâi ,  góa beh chhe lí khì Ai-ki̍p , 35 Chit ê Mô͘-se chiū-sī in só͘ kū-choa̍t ê ,  kóng ,  Chī-chūi siat-li̍p lí chòe koaⁿ-hú ,  chòe sím-phòaⁿ si ah? Chit ê lâng Siōng-tè thok chhì-phè lāi tùi i só͘ hián-hiān ê thiⁿ-sài ,  chhe i chòe koaⁿ-hú ,  chòe kiù-sio̍k ê , 36 Chit ê lâng chhōa in chhut ,  kiâⁿ kî-sū sîn-jiah ,  tī Ai-ki̍p ,  Âng-hái ,  kap khòng-iá ,  sì-cha̍p nî kú , 37 Chit ê lâng chiū-sī hit ê kā Í-sek-lia̍t kiáⁿ-sun kóng ê Mô͘-se ,  kóng ,  Siōng-tè beh tùi lín hiaⁿ-tī ê tiong-kan ūi-tio̍h lín théng siⁿ chi̍t ê sian-ti ,  chhin-chhiūⁿ góa , 38 Chit ê lâng chiū-sī hit ê tī khòng-iá-ni̍h ê hōe-tiong ,  kap tī Se-nái soaⁿ tùi i kóng ōe ê thiⁿ-sài ,  í-ki̍p lia̍t-chó͘ ,  saⁿ-kap tī-teh ê ;  i ia̍h tit-tio̍h oa̍h ê chiàu-bēng thoân hō͘ lán ; 39 lán ê lia̍t-chó͘ m̄ ài sūn-thàn i ,  hoán-tńg kū-choa̍t i ,  sim tò-tńg tī Ai-ki̍p ,  kā A-lûn kóng , 40 Lí tio̍h kā goán chō sîn-bêng chòe thâu chhōa goán ;  in-ūi chit ê chhōa goán chhut Ai-ki̍p ê Mô͘-se ,  m̄ chai i cháiⁿ-iūⁿ , 41 Hit sî in chiū chō gû-á ,  koh hiàn-chè tī hit ê siōng ,  hoaⁿ-hí in ka-kī ê chhiú só͘ chòe ê , 42 Siōng-tè chiū oa̍t-lìn-tńg ,  chhut-chāi in ho̍k-sāi thian-siōng ;  chhin-chhiūⁿ sian-ti ê chheh só͘ kì-chài ,  kóng , 	Í-sek-lia̍t ke ah ,  lín tī khòng-iá le̍k-kè sì-cha̍p nî ,  Kiám bat ēng seng-lé chè-mi̍h hiàn hō͘ góa mah?43 Lín kng Mô͘-lo̍k ê pò͘-pîⁿ , 	Kap Lí-hoan sîn ê chhiⁿ , 	Chiū-sī lín só͘ chō lâi pài ê siōng ; 	Góa beh chhian-sóa lín tī Pa-pí-lûn gōa , 44 Lán lia̍t-chó͘ tī khòng-iá ū chèng-kù ê hōe-bō͘ ,  chhin-chhiūⁿ tùi Mô͘-se kóng ê hoan-hù ,  Tio̍h chiàu só͘ khòaⁿ-kìⁿ ê khoán-sit lâi chō i , 45 Āu-lâi Siōng-tè kóaⁿ-tio̍k gōa-pang lâng tī lán ê chó͘ ê bīn-chêng ,  lán ê chó͘ kap Iok-su-a kì-jiân sêng-chiap chit ê hōe-bō͘ ,  chiū tòa i ji̍p khì tiàm-tī hit ê tōe-hng ,  ti̍t kàu Tāi-pi̍t ê sî ; 46 i tit-tio̍h un-tián tī Siōng-tè ê bīn-chêng ,  ài beh kā Ngá-kok ê Siōng-tè chhē chi̍t ê khiā-khí ê ūi , 47 To̍k-to̍k Só͘-lô-bûn chiah kā i khí chhù , 48 Chóng-sī Chì-koâiⁿ-ê bô tiàm tī lâng ê chhiú só͘ khí ê ;  chhin-chhiūⁿ sian-ti kóng , 49 Chú kóng ,  Thiⁿ sī góa ê chō-ūi , 	Tōe sī góa ê kha-ta̍h-í , 	Lín beh kā góa khí sím-mi̍h hō ê chhù?	Á-sī góa an-hioh ê só͘-chāi tī tá-lo̍h ah?50 Chiah-ê it-chhè kiám m̄ sī góa ê chhiú só͘ chhòng-chō ê mah?51 Lín ê ām-kún ngī ,  sim kap hī bē siū kat-lé ê lâng ,  siông-siông pōe-ge̍k Sèng Sîn ;  lín ê chó͘ án-ni ,  lín iā án-ni , 52 Sian-ti tiong tá-lo̍h chi̍t-ê bô hō͘ lín ê chó͘ khún-tio̍k i ah? hiah ê chhàm-gú Gī-ê teh-beh kàu ê lâng ,  in iā hāi-sí in ;  taⁿ chit ê Gī-ê lín bat sàng-kau lâi hāi-sí I ; 53 tùi thiⁿ-sài lâi siat ê lu̍t-hoat ,  lín siū-tio̍h iā bô siú i , 54 In thiaⁿ-kìⁿ chiah ê ōe ,  sim-lāi chīn-chāi siū-khì ,  ǹg i kā-gê chhiat-chhí , 55 To̍k-to̍k Sū-thê-hoán hō͘ Sèng Sîn chhiong-móa ,  chù-ba̍k khòaⁿ thiⁿ ,  khòaⁿ-kìⁿ Siōng-tè ê êng-kng ,  Iâ-so͘ khiā tī Siōng-tè ê tōa pêng , 56 chiū kóng ,  Khòaⁿ ah! góa khòaⁿ-kìⁿ thiⁿ khui ,  Jîn-chú khiā tī Siōng-tè ê tōa pêng , 57 In tōa siaⁿ âu-kiò ,  ng hī-khang ,  tâng sim oe-khoeh i ; 58 kóaⁿ i chhut siâⁿ ,  ēng chio̍h-thâu tìm i ;  chòe kan-chèng ê lâng chiong in ê saⁿ hē tī siàu-liân lâng ,  miâ kiò Sò-lô ,  ê kha-chêng , 59 In ēng chio̍h-thâu tìm Sū-thê-hoán ;  Sū-thê-hoán kiû ,  kóng ,  Chú Iâ-so͘ ah ,  chiap-la̍p góa ê sîn , 60 Koh kūi-lo̍h-khì ,  tōa siaⁿ kiò ,  kóng ,  Chú ah ,  bo̍h-tit ēng chit ê chōe kui tī in ,  Kóng soah chiū khùn ,  Sò-lô iā hoaⁿ-hí i sí , 
