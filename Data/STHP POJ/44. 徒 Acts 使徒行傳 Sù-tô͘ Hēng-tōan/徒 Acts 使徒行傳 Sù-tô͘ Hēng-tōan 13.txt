1 Tī An-thê-o ,  tī kàu-hōe tiong ū sian-ti kap kàu-su kùi-nā lâng ,  chiū-sī Pa-ná-pa ,  kap chheng chòe Nî-kiat ê Se-biān ,  Kó͘-lī-nāi lâng Lō͘-kiû ,  kap hun-hong ê jîn-kun Hi-lu̍t tâng pôe-iúⁿ ê Má-liām ,  í-ki̍p Sò-lô , 2 In ho̍k-sāi Chú kìm-chia̍h ê sî ,  Sèng Sîn kóng ,  Tio̍h kā góa hun-phài Pa-ná-pa ,  Sò-lô ,  lâi chiâⁿ góa tiàu in khì tam-tng ê kang , 3 Tùi án-ni kìm-chia̍h kî-tó ,  ēng chhiú hōaⁿ in ,  chiū chhe in khì , 4 In í-keng hōng Sèng Sîn só͘ chhe ,  lo̍h-khì Se-liû-ki ;  tùi hia tah chûn khì Ku-pí-lō͘ , 5 Tī Sat-lia̍p-bí thoân Siōng-tè ê tō-lí tī Iû-thài lâng chiah ê hōe-tn̂g ;  ia̍h ū Iok-hān chòe in ê pang-chhiú , 6 Kiâⁿ kè thong hái-sū kàu Phàⁿ-hut ,  tú-tio̍h chi̍t ê kiâⁿ siâ-su̍t ,  chòe ké sian-ti ê Iû-thài lâng ,  miâ Pa-Iâ-so͘ ; 7 hit lâng siông-siông kap chóng-tok Sū-kiû Pó-lô saⁿ-kap tiàm ;  chóng-tok sī chhang-miâ ê lâng ,  I tiàu Pa-ná-pa Sò-lô lâi ,  ài thiaⁿ Siōng-tè ê tō-lí , 8 To̍k-to̍k hit ê kiâⁿ siâ-su̍t ê Í-lū-má ,  (i ê miâ hoan-e̍k chiū-sī kiâⁿ siâ-su̍t ê) ,  tí-te̍k in nn̄g lâng ,  ài ín-iú chóng-tok ,  hō͘ i bô sìn , 9 Nā-sī Sò-lô ,  ia̍h miâ Pó-lô ,  hō͘ Sèng Sîn chhiong-móa ,  chù-ba̍k khòaⁿ i ,  kóng , 10 Hàiⁿ ah! lí chhiong-móa chèng hāng khúi-khiat kap kan-ok ê ,  Mô͘-kúi ê kiáⁿ ,  chèng hāng gī ê tùi-te̍k ,  lí hūn-loān Chú chiah ê chiàⁿ-lō͘ ,  iáu m̄ soah mah?11 Taⁿ lí khòaⁿ ,  Chú ê chhiú tī lí ê sin-chiūⁿ ,  lí beh chhiⁿ-mî ,  chiām-sî bōe khòaⁿ-kìⁿ ji̍t ,  I ê ba̍k-chiu liâm-piⁿ ian-n̄g o͘-àm ;  sì-kè kiû lâng khan i , 12 Chóng-tok khòaⁿ-kìⁿ só͘ chòe ê sū ,  chiū sìn ,  tōa kî-koài Chú ê kà-sī , 13 Pó-lô kap tâng-phōaⁿ tùi Phàⁿ-hut khui chûn ,  kàu Pông-hui-lī-a ê Pia̍t-ka ;  Iok-hān lī-khui in ,  tò-khì Iâ-lō͘-sat-léng , 14 In chiū tùi Pia̍t-ka kiâⁿ ,  kè-khì kàu Pí-se-tí ê An-thê-o ;  tng an-hioh-ji̍t ji̍p hōe-tn̂g ,  chē-teh , 15 Lu̍t-hoat kap sian-ti ê chheh tha̍k bêng-pe̍k ,  hiah ê koán hōe-tn̂g ê chhe lâng chiū-kūn in kóng ,  Hiaⁿ-tī ah ,  lín nā ū khó͘-khǹg peh-sìⁿ ê ōe ,  chhiáⁿ kóng , 16 Pó-lô khí-lâi khiā ,  iô-chhiú ,  kóng , 	Lia̍t-ūi Í-sek-lia̍t lâng ,  kap kèng-ùi Siōng-tè ê ,  chhiáⁿ thiaⁿ , 17 Chit ê Í-sek-lia̍t peh-sìⁿ ê Siōng-tè kéng lán ê lia̍t-chó͘ ,  tng peh-sìⁿ chhut-gōa tī Ai-ki̍p tōe ê sî ,  kā in seng koâiⁿ ,  kia̍h-khí chhiú chhōa in chhut hia , 18 Koh tī khòng-iá thun-lún khoan-iông in ,  iok-lio̍k sì-cha̍p nî kú , 19 Í-keng bia̍t Ka-lâm tōe chhit cho̍k ê lâng ,  chiū chiong hit ê thó͘-tōe pun hō͘ in chòe gia̍p ,  iok-lio̍k ū sì-pah gō͘-cha̍p nî ; 20 chiah ê tāi-chì liáu-āu ,  ēng sū-su hō͘ in ,  kàu tī sian-ti Sat-bó͘-ní , 21 Í-āu peh-sìⁿ kiû chi̍t ê ông ;  Siōng-tè chiū chiong Piān-ngá-bín chi-phài ê lâng ,  Ki-sū ê kiáⁿ ,  Sò-lô ,  hō͘ in ,  le̍k-kè sì-cha̍p nî kú , 22 Í-keng hòe i ,  chiū kú Tāi-pi̍t chòe in ê ông ;  kan-chèng i ,  kóng ,  Góa tit-tio̍h Iâ-se ê kiáⁿ Tāi-pi̍t ,  i sī ha̍h góa ê sim ,  hoān sū beh chun-thàn góa ê chí-ì , 23 Tùi chit lâng ê hō͘-è ,  Siōng-tè chiàu só͘ èng-ún ê ,  kā Í-sek-lia̍t lâng li̍p chi̍t ê Kiù-chú ,  chiū-sī Iâ-so͘ , 24 Tng I bē chhut-thâu ê sî ,  Iok-hān tāi-seng ēng hoán-hóe ê sóe-lé soan-thoân tī Í-sek-lia̍t ê chèng peh-sìⁿ , 25 Iok-hān teh-beh chīn i ê lō͘-chām ê sî ,  kóng ,  Lín phah-sǹg góa sī chī-chūi? góa m̄ sī Ki-tok ,  Ū lō͘-bé góa lâi ê ,  góa tháu I ê ôe-tòa ia̍h bōe kham-tit , 26 Hiaⁿ-tī ah ,  A-pek-la̍h-hán ê hō͘-è ,  kap lín tiong-kan kèng-ùi Siōng-tè ê lâng ,  chit ê chín-kiù ê tō í-keng thoân kàu tī lán lah , 27 In-ūi khiā-khí tī Iâ-lō͘-sat-léng ê lâng ,  kap in ê koaⁿ-hú ,  m̄ bat I ,  ia̍h m̄ bat ta̍k ê an-hioh-ji̍t só͘ tha̍k sian-ti ê ōe ,  chiah gí-tiāⁿ I ,  tú-tú sī èng-giām chiah ê ōe , 28 Sui-jiân chhâ I bô sí chōe ,  iáu-kú kiû Pí-lia̍p-to thâi I , 29 Hoān-nā só͘ kì-chài chí I ê ōe í-keng èng-giām ,  chiū tùi chhâ-ni̍h siu I lo̍h-lâi ,  hē tī bōng-lāi , 30 To̍k-to̍k Siōng-tè tùi sí-lâng tiong hō͘ I koh-oa̍h , 31 I chōe-chōe ji̍t hō͘ hiah ê tùi Ka-lī-lī kap I chiūⁿ Iâ-lō͘-sat-léng ê lâng khòaⁿ-kìⁿ ;  taⁿ in ū tùi peh-sìⁿ chòe I ê kan-chèng , 32 Koh goán pò lín hó siau-sit ,  chiū-sī chá só͘ èng-ún lia̍t-chó͘ ê , 33 taⁿ Siōng-tè ū kā lán ê kiáⁿ-sun èng-giām i ,  in-ūi I ū hō͘ Iâ-so͘ koh-oa̍h ;  ia̍h chhin-chhiūⁿ si-phian tē jī phiⁿ kì-chài ,  kóng ,  Lí chiū-sī góa ê Kiáⁿ ,  góa kin-á-ji̍t siⁿ lí , 34 Lūn-kàu I hō͘ I tùi sí-lâng tiong koh-oa̍h bô koh kui tī hiú-nōa ,  ū án-ni kóng ,  Góa beh ēng Tāi-pi̍t sèng koh si̍t-chāi ê un-hūi hō͘ lí , 35 Koh pa̍t phiⁿ ia̍h ū kóng ,  Lí bô beh hō͘ lí ê Sèng-ê tú-tio̍h hiú-nōa , 36 In-ūi Tāi-pi̍t tī i ê sè-tāi chun-thàn Siōng-tè ê chí-ì ,  chiū khì khùn ,  kap i ê lia̍t-chó͘ saⁿ-kap hē-teh ,  lâi tú-tio̍h hiú-nōa ; 37 to̍k-to̍k Siōng-tè só͘ hō͘ I koh-oa̍h ê bô tú-tio̍h hiú-nōa , 38 Hiaⁿ-tī ah ,  án-ni lín tio̍h chai ,  tùi chit lâng chiah ū sià-chōe ê tō-lí thoân hō͘ lín ; 39 lín khò Mô͘-se ê lu̍t-hoat ,  só͘ bōe tit-tio̍h chheng-chòe-gī ê sū ,  kìⁿ-nā khò chit lâng ,  chiū it-chhè tit-tio̍h chheng-chòe-gī , 40 Só͘-í tio̍h kín-sīn ,  kiaⁿ-liáu sian-ti ê ōe kàu tī lín:41 i ê ōe kóng , 	Biáu-sī ê lâng ah ,  lín tio̍h khòaⁿ ,  lâi gông-ngia̍h ,  lâi bia̍t-bô ; 	In-ūi tng lín ê sî-ji̍t góa kiâⁿ chi̍t hāng sū , 	Chiū-sī sui-jiân ū lâng kā lín kóng ,  lín iā m̄ sìn ê , 42 In chhut-khì ê sî ,  ū lâng kiû in tī āu ê an-hioh-ji̍t ēng chiah ê ōe koh kā in kóng , 43 Hōe-chiòng í-keng sì-sòaⁿ ,  Iû-thài lâng ,  kap ji̍p in ê kàu kèng-khiân ê lâng ,  chōe-chōe tè Pó-lô ,  Pa-ná-pa ;  in kap in kóng ōe ,  khǹg in tn̂g-tn̂g tiàm tī Siōng-tè ê un , 44 Āu an-hioh-ji̍t ,  thong siâⁿ ê lâng chha-put-to lóng chū-chi̍p ,  lâi thiaⁿ Siōng-tè ê tō-lí , 45 Nā-sī Iû-thài lâng khòaⁿ-kìⁿ lâng hiah chōe ,  chiū móa-sim oàn-tò͘ ,  piān-pok Pó-lô só͘ kóng ê ,  sòa pòng-to̍k in , 46 Pó-lô ,  Pa-ná-pa hó-táⁿ kóng ,  Siōng-tè ê tō-lí tāi-seng tùi lín kóng ,  sī eng-kai ,  Nā-sī lín í-keng khì-sak i ,  gí-toàn ka-kī bōe kham-tit siū-tio̍h éng-oa̍h ,  taⁿ goán chiah-ê beh choán ǹg gōa-pang lâng lah , 47 In-ūi Chú bat án-ni bēng-lēng goán ,  kóng , 	Góa í-keng siat-li̍p lí chòe gōa-pang ê kng , 	Hō͘ lí chòe chín-kiù-ê kàu tī tōe-ke̍k , 48 Gōa-pang lâng thiaⁿ-liáu ,  chiū hoaⁿ-hí ,  o-ló Siōng-tè ê tō-lí ;  hoān-nā siū tiāⁿ-tio̍h beh tit-tio̍h éng-oa̍h ê lâng lóng sìn , 49 Tùi án-ni Chú ê tō-lí piàn-thoân tī hit ê tōe-hng , 50 To̍k-to̍k Iû-thài lâng chhui-pek kèng-khiân chun-kùi ê hū-jîn-lâng ,  kap siâⁿ-lāi ê thâu-lâng ,  siⁿ sū khún-pek Pó-lô ,  Pa-ná-pa ,  chiong in kóaⁿ chhut kéng-gōa , 51 Nā-sī in tùi chèng lâng pōaⁿ-khì kha ê thô͘-hún ,  chiū khì Í-ko-liām , 52 Ha̍k-seng móa-sim hoaⁿ-hí ,  koh hō͘ Sèng Sîn chhiong-móa , 
