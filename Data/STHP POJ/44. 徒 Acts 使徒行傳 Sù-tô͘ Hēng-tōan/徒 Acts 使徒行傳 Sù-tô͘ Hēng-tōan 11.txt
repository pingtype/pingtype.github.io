1 Sù-tô͘ kap tiàm-tī Iû-thài ê hiaⁿ-tī thiaⁿ gōa-pang lâng ia̍h siū Siōng-tè ê tō-lí , 2 Kàu Pí-tek chiūⁿ Iâ-lō͘-sat-léng ê sî ,  hiah ê hōng kat-lé ê lâng kap i cheng-piān ,  kóng , 3 Lí bat ji̍p-khì chiū-kūn bô siū kat-lé ê lâng ,  kap in saⁿ-kap chia̍h , 4 Nā-sī Pí-tek chiàu chhù-sū tùi in pâi-lia̍t kóng ,  Góa tī Iok-phàⁿ siâⁿ kî-tó ; 5 sîn-hûn iû tī siōng gōa ê sî ,  khòaⁿ-kìⁿ īⁿ-siōng ,  ū chi̍t ê khì-kū chhin-chhiūⁿ tōa pak pò͘ ,  pa̍k sì ê kak-thâu ,  tùi thiⁿ tūi-lo̍h kàu góa ê bīn-chêng ; 6 góa chù-ba̍k khòaⁿ ,  siông-sè siūⁿ i ,  khòaⁿ-kìⁿ ū tōe-chiūⁿ sì-kha ê cheng-siⁿ ,  iá-siù ,  thâng-thōa ,  kap thiⁿ-tiong ê pe-chiáu , 7 Koh thiaⁿ-kìⁿ ū siaⁿ kā góa kóng ,  Pí-tek ,  khí-lâi ;  thâi lâi chia̍h , 8 Góa kóng ,  Chú ah ,  toàn-toàn m̄-thang ;  in-ūi hoān-nā chho͘-sio̍k ê mi̍h ,  á-sī bô chheng-khì ê ,  lóng bē bat ji̍p góa ê chhùi , 9 Nā-sī siaⁿ tē jī pái tùi thiⁿ ìn kóng ,  Siōng-tè só͘ hō͘ i chheng-khì ê ,  lí bo̍h-tit lia̍h chòe chho͘-sio̍k , 10 Chhin-chhiūⁿ án-ni saⁿ pái ;  ta̍k hāng mi̍h chiū koh siu chiūⁿ thiⁿ , 11 Hut-jiân ū saⁿ lâng tùi Kai-sat-lī-a chhe lâi chiū-kūn góa ê ,  tú-tú khiā tī goán só͘ tiàm ê chhù gōa , 12 Sèng Sîn kā góa kóng tio̍h kap in khì ,  bo̍h-tit hun-piat ,  Koh ū chit la̍k ê hiaⁿ-tī kap góa khì ;  goán lóng ji̍p hit lâng ê chhù ; 13 i chiū kā goán kóng ,  àn-cháiⁿ-iūⁿ bat khòaⁿ-kìⁿ chi̍t ê thiⁿ-sài khiā tī i ê chhù ,  tùi i kóng ,  Tio̍h chhe lâng kàu Iok-phàⁿ ,  chhiáⁿ Se-bûn ,  chheng chòe Pí-tek ê lâi ; 14 i beh ēng ōe kā lí kóng ,  lí kap lí choân ke tùi chiah ê ōe beh tit-tio̍h kiù , 15 Góa tú-tú teh kóng ê sî ,  Sèng Sîn kàng-lîm tī in ,  chhin-chhiūⁿ khí-thâu tī lán chi̍t iūⁿ , 16 Góa chiū kì-tit Chú ê ōe ,  kóng ,  Iok-hān sī ēng chúi kiâⁿ sóe-lé ;  to̍k-to̍k lín beh tī Sèng Sîn siū sóe , 17 Taⁿ Siōng-tè kì-jiân ēng chit ê un-sù hō͘ in ,  chhin-chhiūⁿ tī lán sìn Chú Iâ-so͘ Ki-tok ê sî só͘ hō͘ lán ê chi̍t iūⁿ ,  góa sī chī-chūi ,  ōe chó͘-tòng Siōng-tè ah?18 Hiah ê lâng thiaⁿ che ōe ,  chiū chēng-chēng ,  ia̍h kui êng-kng Siōng-tè ,  kóng ,  Án-ni-siⁿ ,  sī Siōng-tè ia̍h hō͘ gōa-pang lâng hoán-hóe lâi tit-tio̍h oa̍h-miā , 19 Ūi-tio̍h Sū-thê-hoán ê sū só͘ siⁿ-khí ê khó͘-lān lâi sì-sòaⁿ ê lâng ,  piàn kiâⁿ kàu Hui-nî-ki ,  Ku-pí-lō͘ ,  An-thê-o ;  bô tùi pa̍t lâng kóng tō-lí ,  chí ū tùi Iû-thài lâng kóng nā-tiāⁿ , 20 Nā-sī kî-tiong ū Ku-pí-lō͘ ,  Kó͘-lī-nāi ,  kúi-nā lâng kàu An-thê-o ,  ia̍h tùi Hi-lī-nî lâng thoân Chú Iâ-so͘ ê hok-im , 21 Chú ê chhiú kap in tī-teh ;  sìn lâi kui tī Chú ê ,  in ê siàu-gia̍h put-chí chōe , 22 Lūn-kàu chiah ê lâng ū siau-sit thoân kàu Iâ-lō͘-sat-léng ,  hō͘ kàu-hōe thiaⁿ-kìⁿ ;  in chiū chhe Pa-ná-pa khì An-thê-o ; 23 í-keng kàu ,  khòaⁿ-kìⁿ Siōng-tè ê un ,  chiū hoaⁿ-hí ;  khó͘-khǹg chèng lâng ēng sim-chì kiat-liân tī Chú ; 24 in-ūi i sī hó lâng ,  ū Sèng Sîn kap sìn móa-móa ;  tùi án-ni ke-thiⁿ chōe-chōe lâng kui tī Chú , 25 I khì Tāi-sò͘ chhē Sò-lô ; 26 í-keng tú-tio̍h ,  chiū chhōa i kàu An-thê-o ,  In tī kàu-hōe tiong chū-chi̍p chi̍t nî kú ,  kà-sī chōe-chōe lâng ;  koh ha̍k-seng chheng chòe Ki-tok-tô͘ sī tùi An-thê-o khí , 27 Tng hit sî ū kúi-nā ê sian-ti tùi Iâ-lō͘-sat-léng lo̍h-khì kàu An-thê-o , 28 Kî-tiong chi̍t lâng ,  miâ A-ka-pò͘ ,  khí-lâi khiā ,  khò Sèng Sîn lâi chí-bêng phó͘ thiⁿ-ē beh tōa ki-hng ;  tng Kek-ló-tiu ê nî-kan kó-jiân ū chit ê sū , 29 Tùi án-ni ha̍k-seng tiāⁿ-tio̍h ì-sù ,  ta̍k lâng chiàu i ê le̍k-liōng ,  kià khì kiong-kip tiàm Iû-thài ê hiaⁿ-tī ; 30 in chiū chiàu án-ni kiâⁿ ,  tùi Pa-ná-pa kap Sò-lô keng-chhiú ,  kià kau hiah ê tiúⁿ-ló , 
