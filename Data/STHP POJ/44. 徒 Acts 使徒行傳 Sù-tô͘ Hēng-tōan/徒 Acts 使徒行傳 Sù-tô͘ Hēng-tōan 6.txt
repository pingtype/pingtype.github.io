1 Tng hit sî ,  ha̍k-seng ke-thiⁿ chōe-chōe ,  ū kóng Hi-lī-nî ōe ê Iû-thài lâng ,  tùi Hi-pek-lâi lâng chhut oàn-giân ,  in-ūi ta̍k ji̍t ê kiong-kip ,  bô kò͘-tio̍h in ê kóaⁿ-hū , 2 Cha̍p-jī ê sù-tô͘ kiò chèng ha̍k-seng lâi tùi in kóng ,  Goán chiong Siōng-tè ê tō-lí pàng-hē teh ,  lâi pān-lí chia̍h-si̍t ,  m̄ ha̍p-gî , 3 Só͘-í hiaⁿ-tī ah ,  tio̍h tùi lín tiong-kan kéng ū hó miâ-siaⁿ ,  siū Sîn kap tì-hūi chhiong-móa ê ,  chhit lâng ,  goán chiū siat-li̍p in koán-lí chit ê sū , 4 Goán beh choan-bū kî-tó ,  thoân-tō , 5 Chèng lâng hoaⁿ-hí chit ê ōe ;  chiū kéng Sū-thê-hoán ,  i sī ū sìn kap Sèng Sîn móa-móa ê lâng ,  koh kéng Hui-le̍k ,  Pek-lô-ko-lô ,  Nî-ka-ná ,  Thê-bûn ,  Pa-bí-ná ,  kap bat ji̍p Iû-thài kàu ê An-thê-o lâng Nî-ko-lah ; 6 hō͘ in khiā tī sù-tô͘ ê bīn-chêng ;  chiū kî-tó ,  kā in hōaⁿ chhiú , 7 Siōng-tè ê tō-lí ná heng-ōng ;  tī Iâ-lō͘-sat-léng ha̍k-seng ê siàu-gia̍h ke-thiⁿ chin chōe ;  chè-si sūn-ho̍k tī hok-im ia̍h chōe-chōe , 8 Sū-thê-hoán siū un-tián kap châi-lêng móa-móa ,  kiâⁿ tōa ê kî-sū sîn-jiah tī peh-sìⁿ ê tiong-kan , 9 Hit sî ū hōe-tn̂g kiò chòe Lī-pek-tē-ná ê ,  kap Kó͘-lī-nāi ê ,  A-le̍k-san-thài ê ,  í-ki̍p tùi Ki-lī-ka ,  A-se-a lâi ê ,  kúi-nā lâng khí-lâi kap Sū-thê-hoán piān-lūn , 10 Sū-thê-hoán ēng tì-hūi ēng Sîn lâi kóng ,  in bōe-ōe tí-tng , 11 Chiū ēng lâng chhut-lâi ,  kóng ,  Goán bat thiaⁿ-kìⁿ i kóng pòng-to̍k Mô͘-se kap Siōng-tè ê ōe , 12 In koh kàu-so peh-sìⁿ ,  kap tiúⁿ-ló ,  kap keng-ha̍k-sū ,  hut-jiân kàu ,  lia̍h i ,  tòa kàu kong-hōe ,  kiò ké kan-chèng lâi ,  kóng , 13 Chit lâng kóng-ōe kong-kek chit ê sèng ê só͘-chāi kap lu̍t-hoat bô soah ; 14 in-ūi goán bat thiaⁿ-kìⁿ i kóng ,  Chit ê Ná-sat-le̍k lâng Iâ-so͘ beh húi-hoāi chit ê só͘-chāi ,  iā beh kóe-ōaⁿ Mô͘-se só͘ thoân hō͘ lán ê kui-lē , 15 Hit tia̍p chē tī kong-hōe tiong ê lâng ,  lóng chù-ba̍k khòaⁿ i ,  khòaⁿ i ê bīn chhin-chhiūⁿ thiⁿ-sài ê bīn , 
