1 Nā-sī ū chi̍t lâng miâ A-ná-nî-a ,  kap i ê bó͘ Sat-hui-lat ,  bōe i ê sán-gia̍p ,  chiong só͘ bōe ê gûn ,  àm-chīⁿ lâu kúi-nā hūn ,  i ê bó͘ iāh chai ; 2 kî-û ê tòa lâi hē tī sù-tô͘ ê kha-ē , 3 Pí-tek kóng ,  A-ná-nî-a ,  siáⁿ-sū Sat-tàn chhiong-móa lí ê sim lâi phiàn Sèng Sîn ,  chiong bōe hn̂g ê gûn àm-chīⁿ lâu kúi-nā hūn?4 Hn̂g iáu-bē bōe ,  kiám m̄ sī lí ê? bōe liáu ,  hit ê gûn kiám m̄ sī lí chú-ì? Lí sim-lāi siáⁿ-sū siūⁿ-chhut chit ê tāi-chì ah? Lí m̄ sī phiàn lâng ,  chiū-sī phiàn Siōng-tè , 5 A-ná-nî-a thiaⁿ-kìⁿ chiah ê ōe ,  chiū lek-lo̍h-khì ,  tn̄g khùi ;  thiaⁿ-kìⁿ ê lâng lóng tōa kiaⁿ , 6 Chiah ê siàu-liân lâng khí-lâi ,  siu-si̍p i ê sin-si ,  kng chhut-khì bâi-chòng , 7 Iok-lio̍k kè saⁿ tiám cheng kú ,  i ê bó͘ ia̍h ji̍p-lâi ,  iáu-bē chai chit ê sū , 8 Pí-tek ìn i kóng ,  Lí kā góa kóng ,  lín bōe hn̂g ê kè-chîⁿ sī chiah chōe mah? Kóng ,  Tio̍h ,  sī chiah chōe , 9 Nā-sī Pí-tek tùi i kóng ,  Lín siáⁿ-sū tâng-sim lâi chhì Chú ê Sîn ah? Lí khòaⁿ ,  bâi-chòng lí ê tiōng-hu ê ,  in ê kha í-keng kàu mn̂g-kháu ,  ia̍h beh kng lí chhut-khì , 10 Hū-jîn-lâng chek-sî lek tī i ê kha-chêng ,  tn̄g khùi ;  hiah ê siàu-liân lâng ji̍p-lâi ,  khòaⁿ i í-keng sí ,  chiū kng i chhut-khì ,  bâi-chòng tī i tiōng-hu ê sin-piⁿ , 11 Choân kàu-hōe kap kìⁿ-nā thiaⁿ-kìⁿ chiah ê tāi-chì ê ,  lóng tōa kiaⁿ , 12 Tùi sù-tô͘ ê chhiú ū kiâⁿ chōe-chōe sîn-jiah kap kî-sū tī peh-sìⁿ ê tiong-kan ;  chèng lâng lóng tâng-sim chū-chi̍p tī Só͘-lô-bûn ê léng-lông , 13 Kî-û ê lâng bô chi̍t-ê káⁿ kūn-óa in ;  nā-sī peh-sìⁿ chun-tiōng in ; 14 sìn lâi kui Chú ê lâng it-hoat ke-thiⁿ ,  lâm-lú lóng chin chōe ; 15 sīm-chì ū kng pīⁿ-lâng kàu tī ke-lō͘ ,  hē tī pho͘-á ,  ǹg-bāng Pí-tek keng-kè ê sî ,  in ū-ê ōe hō͘ i ê iáⁿ ìm-tio̍h , 16 Iáu ū chōe-chōe lâng tùi Iâ-lō͘-sat-léng sì-ûi ê siâⁿ lâi ;  chhōa pīⁿ-lâng kap hō͘ siâ-sîn só͘ khó͘-chhó͘ ê ;  in lóng tit-tio̍h i-hó , 17 To̍k-to̍k chè-si-thâu ,  í-ki̍p lóng-chóng tâng--i ê lâng ,  (chiū-sī Sat-thó͘-kai tóng , ) khiā-khí-lâi ,  móa-sim oàn-tò͘ , 18 hē chhiú lia̍h sù-tô͘ ,  koaiⁿ in tī kong ê kaⁿ , 19 Nā-sī Chú ê thiⁿ-sài mî-sî khui kaⁿ mn̂g ,  chhōa in chhut ,  kóng , 20 Lín tio̍h khì khiā tī tiān-ni̍h ,  ēng chit ê Oa̍h-miā ê ōe lóng tùi peh-sìⁿ kóng , 21 In thiaⁿ-kìⁿ chiah ê ōe ,  thiⁿ phú-kng chiū ji̍p tiān lâi kà-sī ,  Chè-si-thâu kap tâng--i ê lâng kàu ,  chio-chi̍p kong-hōe ,  kap Í-sek-lia̍t peh-sìⁿ ê lāu-tōa ,  chhe lâng khì kaⁿ-ni̍h tòa in lâi , 22 Gê-ia̍h kàu tè ,  chhē in bô tī kaⁿ-ni̍h ;  chiū tò-lâi pò ,  kóng , 23 Goán khòaⁿ-kìⁿ kaⁿ koaiⁿ kàu chin kian-kò͘ ,  kò͘-siú ê lâng khiā tī ta̍k ê mn̂g-kháu ;  kàu khui ê sî ,  chhē bô lâng tī lāi-bīn , 24 Tiān-si kap chiah ê chè-si-thâu thiaⁿ-kìⁿ chiah ê ōe ,  chiū ūi-tio̍h in tōa tiû-tû ,  m̄ chai chit ê sū beh cháiⁿ-iūⁿ , 25 Ū chi̍t lâng lâi pò in kóng ,  Lín só͘ koaiⁿ tī kaⁿ-ni̍h ê lâng hiān-chāi khiā tī tiān-ni̍h kà-sī peh-sìⁿ , 26 Tiān-si kap gê-ia̍h chiū khì chhōa in lâi ,  m̄ káⁿ ēng kiông ;  in-ūi kiaⁿ peh-sìⁿ ,  kiaⁿ-liáu hō͘ in ēng chio̍h-thâu tìm , 27 Chhōa lâi liáu ,  chiū hō͘ in khiā tī kong-hōe ê bīn-chêng ,  Chè-si-thâu mn̄g in ,  kóng , 28 Goán bat giâm-giâm kìm lín bo̍h-tit ēng chit ê miâ kà-sī lâng ,  lín chiū chiong lín ê kà-sī piàn thoân tī Iâ-lō͘-sat-léng ,  beh ēng chit lâng ê huih kui tī goán , 29 Pí-tek kap kî-û ê sù-tô͘ ìn ,  kóng ,  Sūn-thàn Siōng-tè khah kè-thâu tī sūn-thàn lâng ,  sī ha̍p-gî , 30 Lín só͘ tiàu tī chhâ-ni̍h ,  lâi hāi-sí ê Iâ-so͘ ,  lán lia̍t-chó͘ ê Siōng-tè í-keng hō͘ I koh-oa̍h , 31 Chit ê Iâ-so͘ ,  Siōng-tè ēng ka-kī ê chiàⁿ chhiú kú-khí I chòe Jîn-kun ,  chòe Kiù-chú ,  beh chiong hoán-hóe kap sià-chōe siúⁿ-sù Í-sek-lia̍t peh-sìⁿ , 32 Koh goán ūi-tio̍h chiah ê sū chòe kan-chèng ;  Siōng-tè só͘ siúⁿ-sù hō͘ sūn-thàn I ê lâng ê Sèng Sîn iā chòe kan-chèng , 33 In thiaⁿ-liáu ,  chīn-chāi siū-khì ,  ài hāi-sí in , 34 To̍k-to̍k ū chi̍t ê Hoat-lī-sài lâng ,  miâ ka-má-lia̍t ,  sī chèng peh-sìⁿ só͘ kèng-tiōng ê kàu-hoat-su ,  khí-lâi khiā tī kong-hōe tiong ,  hoan-hù hō͘ hiah ê lâng chiām-sî chhut-khì , 35 Chiū tùi tāi-ke kóng ,  Í-sek-lia̍t lâng ah ,  lín tio̍h ka-kī kín-sīn ,  beh cháiⁿ-iūⁿ pān chiah ê lâng , 36 In-ūi chêng ū Tiu-tāi chhut-thâu ,  ka-kī khoa-kháu chòe tōa ;  óa i ê lâng iok-lio̍k sì pah ;  i siū thâi ,  tè i ê lâng sì-sòaⁿ ,  bô-lô-khì , 37 Chit lâng í-āu chō ke-kah ê sî koh ū Ka-lī-lī ê Iû-tāi chhut-thâu ín-iú peh-sìⁿ thàn i ;  i iā bia̍t-bô ,  tè i ê lâng lóng sì-sòaⁿ , 38 Taⁿ góa kā lín kóng ,  Bo̍h-tit chhap chiah ê lâng ,  pàng kù-chāi in ;  in-ūi chit ê kè-bô͘ ,  chit ê só͘ chòe ,  nā chhut tī lâng ,  tek-khak beh pāi-hoāi ; 39 nā chhut tī Siōng-tè ,  lín chiū bōe pāi-hoāi in ;  koh kiaⁿ-liáu lín iā sī kap Siōng-tè kau-chiàn , 40 In chiū thàn i ;  tiàu sù-tô͘ lâi phah in ,  bēng-lēng in bo̍h-tit ēng Iâ-so͘ ê miâ lâi kóng ,  chiū pàng in , 41 Sù-tô͘ lī-khui kong-hōe chêng ,  lóng hoaⁿ-hí ,  sī in-ūi in tit-tio̍h khòaⁿ-chòe ōe kham-tit ūi-tio̍h chit ê Miâ siū lêng-jio̍k , 42 Chiū tī tiān-ni̍h ,  tī jîn-ke ,  kà-sī lâng ,  thoân Iâ-so͘ chòe Ki-tok ,  ta̍k ji̍t bô soah , 
