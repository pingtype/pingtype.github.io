1 Í-keng tiāⁿ-tio̍h ì-sù hō͘ goán kè hái khì Í-tāi-lī ,  chiū chiong Pó-lô kap lēng-gōa kúi-nā ê hoān-lâng ,  kau hō͘ Se-pa-sū-tok iâⁿ ê pé-chóng ,  miâ Iû-liû , 2 Ū A-tāi-bí-tiân ê chûn beh kiâⁿ kàu A-se-a hái-kîⁿ kúi-nā só͘-chāi ,  goán chiū tah i khí-sin ;  ū Má-kî-tùn ê Thiap-sat-lô-nî-ka lâng ,  A-lí-ta̍t-kó͘ ,  kap goán khì , 3 Keh ji̍t kàu Se-tùn ;  Iû-liû hó khoán-thāi Pó-lô ,  chún i chiū-kūn chiah ê pêng-iú ,  siū in ê chiàu-èng , 4 Tùi hia khui chûn ;  in-ūi tùi-thâu hong ê iân-kò͘ ,  chiū tùi Ku-pí-lō͘ ē-sì keng-kè , 5 Í-keng kè Ki-lī-ka ,  Pông-hui-lī-a ê hái ,  kàu Lū-ka ê Múi-lah , 6 Tī hia pé-chóng tú-tio̍h A-le̍k-san-tāi ê chûn ,  beh khì Í-tāi-lī ê ,  chiū kah goán tah i , 7 Kiâⁿ chin bān ,  chōe-chōe ji̍t chiah lím-á kàu Kek-nî-thó͘ tùi-bīn ;  in-ūi hong chó͘-tòng ,  chiū siám Kek-lí-tí ē ,  tùi Sat-mô͘-nî kè ; 8 lím-lím-á ōe thang iân hōaⁿ kiâⁿ kàu chi̍t só͘-chāi ,  miâ Ka-ò ;  kūn chia ū Lah-se-a ê siâⁿ , 9 Le̍k-kè chōe-chōe ji̍t ,  kìm-chia̍h ê kî í-keng kè ,  kiâⁿ chûn gûi-hiám ,  Pó-lô khǹg in kóng , 10 Tāi-ke ah ,  góa khòaⁿ chit pái kiâⁿ chûn ,  m̄ nā hè-mi̍h kap chûn ,  liân lán ê sìⁿ-miā ia̍h beh siū hāi kap tōa sún-sit , 11 Nā-sī pé-chóng sìn tāi-kong kap chûn-chú ,  khah kè-thâu tī Pó-lô só͘ kóng ê , 12 Koh tī chit ê oaⁿ-ù kè tang-thiⁿ m̄ lī-piān ;  tōa pòaⁿ ê lâng siūⁿ ài khui chûn lī-khui chia ,  khòaⁿ ōe thang kàu Hui-nî-ki kè tang-thiⁿ ;  hit ūi chiū-sī Kek-lí-tí chi̍t ê oaⁿ-ù ,  chi̍t bīn ǹg tang-lâm ,  chi̍t bīn ǹg tang-pak , 13 chit sî lâm hong bî-bî-á lâi ,  chèng lâng lia̍h chòe tek-ì ,  chiū khí tiàⁿ ,  óa Kek-lí-tí hōaⁿ lâi kiâⁿ , 14 Bô jōa kú ,  kông hong tùi hái-sū téng phah lo̍h-lâi ;  hit ê hong miâ Iú-lah-ku-lûn ; 15 chûn hō͘ hong sàu ,  chih-chài bōe tiâu ,  chiū chhut-chāi i phiau-liû , 16 Sái kàu sió hái-sū ē ,  miâ kiò Ko-tāi lím-lím ōe siu sam-pán khí-lâi , 17 Sam-pán í-keng siu-khí-lâi ,  chiū ēng hong-hoat khún-pa̍k chûn-tóe ,  koh kiaⁿ-liáu khòa-tio̍h Sài-ní-tí ê soa-sòaⁿ ,  chiū lo̍h phâng ,  hō͘ hong ah-khì , 18 Goán hō͘ hong éng tōa iô-pòa ,  keh ji̍t in chiū ēng hè-mi̍h hiat-lo̍h hái ; 19 tē saⁿ ji̍t koh chhin chhiú hiat-ka̍k chûn-ni̍h ê khì-kū , 20 Ji̍t kap chhiⁿ chōe-chōe ji̍t bô chhut-hiān ,  koh hō͘ hong éng phah put-chí thiám ,  goán tit kiù ê ǹg-bāng chiū lóng bô lah , 21 Chèng lâng kú-kú bô chia̍h ,  Pó-lô khiā tī in tiong-kan ,  kóng ,  Tāi-ke ah ,  lín chêng tio̍h thiaⁿ góa ê ōe ,  bo̍h-tit khui chûn lī-khui Kek-lí-tí ,  lâi tú-tio̍h chit hō siong-hāi kap sún-sit , 22 Taⁿ góa khǹg lín an-sim ;  in-ūi lín tiong-kan bô chi̍t lâng ōe sit-lo̍h sìⁿ-miā ,  to̍k-to̍k sit-lo̍h chûn nā-tiāⁿ , 23 In-ūi góa só͘ sio̍k ,  só͘ ho̍k-sāi ê Siōng-tè ,  I ê thiⁿ-sài chā-mî khiā tī góa sin-piⁿ ,  kóng ,  Pó-lô ,  m̄ bián kiaⁿ ; 24 lí tek-khak tio̍h khiā tī Kai-sat ê bīn-chêng ;  khòaⁿ ah ,  Siōng-tè ēng chûn-lāi ê lâng lóng-chóng siúⁿ-sù lí , 25 Só͘-í tāi-ke ah ,  lín tio̍h an-sim ;  in-ūi góa sìn Siōng-tè ,  tāi-chì teh-beh chiàu I só͘ kā góa kóng ê , 26 Nā-sī lán chiah-ê tek-khak khòa tī chi̍t ê hái-sū , 27 Kàu tē cha̍p-sì mî ,  goán phiau-liû tī A-tí-a hái ,  iok-lio̍k pòaⁿ mî ,  chúi-siú lia̍h-chòe kūn soaⁿ ; 28 phah chúi-tô ,  tit-tio̍h jī-cha̍p siâm ;  lio̍h-lio̍h-á chìn-chêng ,  koh phah chúi-tô ,  tit-tio̍h cha̍p-gō͘ siâm , 29 Kiaⁿ-liáu lôe-tio̍h chio̍h ,  chiū tī chûn-bé pha sì keng tiàⁿ ,  chhiat-chhiat ǹg-bāng thiⁿ kng , 30 Chúi-siú ài beh lī-khui chûn tô-cháu ;  pàng sam-pán lo̍h hái ,  ké-chòe beh tùi chûn-thâu pha tiàⁿ , 31 Pó-lô tùi pé-chóng kap peng-teng kóng ,  Chiah ê lâng bô tiàm tī chûn-ni̍h ,  lín bōe-ōe tit-kiù , 32 Peng-teng chiū chām-tn̄g sam-pán ê soh ,  chhut-chāi i ka-kī tūi-lo̍h , 33 Kàu thiⁿ beh kng ,  Pó-lô khǹg chèng lâng tio̍h chia̍h ,  kóng ,  Lín tāi-ke teh liâu bāng ,  lún iau m̄ chiâⁿ chia̍h ,  kin-á-ji̍t sī tē cha̍p-sì ji̍t lah , 34 Só͘-í khǹg lín tio̍h chia̍h ;  che sī koan-hē lín ê tit kiù ,  in-ūi lín bô chi̍t lâng ōe sit-lo̍h chi̍t ki thâu-mn̂g , 35 Kóng soah ,  the̍h piáⁿ ,  tng chèng lâng ê bīn-chêng kám-siā Siōng-tè ;  peh-phòa lâi chia̍h , 36 Tùi án-ni chèng lâng lóng an-sim ,  ia̍h ta̍k-ê chia̍h , 37 Goán tī chûn-ni̍h ê kè-kiōng nn̄g pah chhit cha̍p la̍k lâng , 38 Í-keng chia̍h pá ,  hiat be̍h lo̍h hái ,  hō͘ chûn khah khin , 39 Kàu thiⁿ kng ,  m̄ bat hit ê só͘-chāi ;  to̍k-to̍k khòaⁿ-kìⁿ chi̍t ê hái-oan ū soa-pho ,  chiū saⁿ-kap kè-bô͘ khòaⁿ ōe hō͘ chûn lôe-chiūⁿ téng-bīn á bōe , 40 Chiū khì-sak chiah ê tiàⁿ ,  pàng tī hái-ni̍h ,  iā tháu-khui tiàu chûn-tōa ê soh ;  khí thâu phâng ,  hō͘ i chia̍h hong ,  ǹg soa-pho chìn-chêng , 41 Tú-tio̍h siang-kiap lâu ê ūi ,  chûn chiū khòa chhián ;  chûn-thâu kā-tiâu bōe tín-tāng ,  chûn-bé hō͘ tōa éng siak phòa , 42 Peng-teng ê ì-sù beh thâi chiah ê hoān-lâng ,  kiaⁿ-liáu ū-ê siû cháu , 43 To̍k-to̍k pé-chóng ài kiù Pó-lô ,  chó͘-tòng in só͘ kè-bô͘ ;  bēng-lēng ōe siû ê lâng tāi-seng lo̍h chúi chiūⁿ soaⁿ ; 44 kî-û ê lâng ū-ê ēng pang ,  ū-ê ēng chûn-lāi ê mi̍h ,  Tùi án-ni chèng lâng lóng tit kiù chiūⁿ soaⁿ , 
