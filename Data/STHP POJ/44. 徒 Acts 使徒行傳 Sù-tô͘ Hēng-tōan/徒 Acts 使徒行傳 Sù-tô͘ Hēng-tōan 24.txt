1 Gō͘ ji̍t āu chè-si-thâu A-ná-nî-a kap kúi-nā ê tiúⁿ-ló ,  kap chit ê piān-hō͘-sū Thiap-thó͘-lô ,  lo̍h-lâi ;  tùi chóng-tok kò Pó-lô , 2 Pó-lô siū tiàu ,  Thiap-thó͘-lô chiū kò i ,  kóng , 3 Hui-le̍k-sū tāi-jîn ,  goán tùi lí tit-tio̍h thài-pêng ,  koh tùi lí ê sian-kiàn ,  chit kok ê pē-pēng tit-tio̍h kái-chèng ,  ta̍k sî ta̍k só͘-chāi ,  goán sêng-siū i ,  lâi kám-siā bô soah , 4 Taⁿ m̄ káⁿ chhiân lí siuⁿ kú ,  kiû lí khoan-iông thiaⁿ goán kúi kù ōe , 5 In-ūi ū chhâ-chhut chit lâng chhin-chhiūⁿ un-e̍k ,  tī thiⁿ-ē siⁿ-khí jiáu-loān ,  chòe Ná-sat-le̍k tóng ê thâu-ba̍k , 6 liân sèng-tiān i ia̍h beh phah lâ-sâm ; 7 8 goán chiū lia̍h i ;  lí ka-kī sím-mn̄g i ,  chiū goán só͘ kò i ta̍k hāng ê in-toaⁿ ,  ōe khak-si̍t chai , 9 Iû-thài lâng tâng siaⁿ kò i kóng ,  tāi-chì si̍t-chāi sī án-ni , 10 Chóng-tok tìm thâu ,  kah Pó-lô kóng ;  i chiū ìn kóng ,  Góa chai lí chòe chit pang kok ê sím-phòaⁿ si chōe-chōe nî ,  só͘-í hoaⁿ-hí hun-sò͘ ka-kī ê tāi-chì ; 11 lí ōe chai ,  góa chiūⁿ Iâ-lō͘-sat-léng kèng-pài kàu taⁿ put-kò cha̍p-jī ji̍t ; 12 in bē bat tú-tio̍h góa tī tiān-lāi kap lâng piān-lūn ,  á-sī jiáu-tōng chèng lâng ,  chiū tī hōe-tn̂g ia̍h bô ,  siâⁿ-lāi ia̍h bô , 13 Koh hiān-chāi só͘ kò góa ê sū ,  in lóng bōe-ōe tùi lí hián-chhut chèng-kù , 14 To̍k-to̍k chi̍t hāng góa tùi lí jīn ,  chiū-sī in só͘ kiò chòe kiat-tóng ê Lō͘ ,  góa chiàu án-ni lâi ho̍k-sāi lia̍t-chó͘ ê Siōng-tè ,  koh sìn lóng-chóng ha̍p tī lu̍t-hoat ê í-ki̍p kì-chài tī sian-ti ê chheh ê ; 15 koh tùi Siōng-tè ū ǹg-bāng ,  chiū-sī bô lūn gī lâng kap put-gī ê lâng beh lóng koh-oa̍h ,  che ia̍h sī in ka-kī só͘ teh him-bō͘ ê , 16 Góa tī chit-ê ka-kī liān-si̍p ,  chiū-sī tùi Siōng-tè ,  tùi lâng ,  siông-siông chûn bô khui-hū ê liông-sim , 17 Taⁿ kè kúi-nā nî ,  góa tò-lâi sī beh chín-chè pún kok ,  kap hiàn lé-mi̍h ; 18 teh hiàn ê sî ,  in tú-tio̍h góa tī tiān-ni̍h í-keng chheng-khì ,  pēng bô kiat kui-kûn iā bô hán-hōa ;  chí-ū kúi ê Iû-thài lâng tùi A-se-a lâi ê , 19 in nā ū thang chek-chōe góa ,  chiū eng-kai lâi tī lí ê bīn-chêng kò góa , 20 Á-sī tī chia ê lâng ,  nā khòaⁿ-kìⁿ góa khiā tī kong-hōe ê bīn-chêng ,  ū sím-mi̍h put-gī ,  in ia̍h tio̍h ka-kī kóng ; 21 siat-sú ū ,  ia̍h put-kò chí chi̍t kù nā-tiāⁿ ,  chiū-sī góa khiā tī in tiong-kan ,  kiò kóng ,  Ūi-tio̍h sí-lâng koh-oa̍h ê sū ,  góa kin-á-ji̍t tī lín ê bīn-chêng siū sím-phòaⁿ , 22 Hui-le̍k-sū pún siông-sè chai koan-sia̍p chit ê Lō͘ ê sū ,  chiū iân-chhiân in ,  kóng ,  Chhian-chóng Lū-se-a lo̍h-lâi ê sî ,  góa chiū beh sím-toàn lín ê tāi-chì , 23 Tùi án-ni bēng-lēng pé-chóng kò͘-siú Pó-lô ,  ia̍h pàng-khoan i ;  i ê lâng nā lâi kiong-kip i ,  lóng bo̍h-tit chó͘-tòng , 24 Kè kúi-nā ji̍t ,  Hui-le̍k-sū kap i ê bó͘ ,  Thó͘-se-lah ,  sī Iû-thài lâng ,  saⁿ-kap lâi ,  chiū tiàu Pó-lô ,  ài thiaⁿ i lūn sìn Ki-tok Iâ-so͘ ê tō-lí , 25 Pó-lô gī-lūn kong-gī ,  cheng-chiat ,  kap chiong-lâi ê sím-phòaⁿ ,  Hui-le̍k-sū put-chí kiaⁿ ,  ìn kóng ,  Taⁿ chhiáⁿ thè-khì ;  ū lī-piān ê sî ,  chiah tiàu lí , 26 I ia̍h ǹg-bāng Pó-lô beh gûn hō͘ i ;  só͘-í ta̍uh-ta̍uh tiàu i lâi ,  kap i tâm-lūn , 27 Kè nn̄g nî ,  Pho-kiû Hui-sū-to͘ chiap Hui-le̍k-sū ê jīm ;  Hui-le̍k-sū ài chhú Iû-thài lâng hoaⁿ-hí ,  chiū lâu Pó-lô iû-goân pa̍k-teh , 
