1 Goán í-keng lī-pia̍t in khui chûn ,  ti̍t-ti̍t kàu Ko-sū ,  keh ji̍t kàu Lô-tí ,  tùi hia koh kàu Phàⁿ-tāi-lah ; 2 tú-tio̍h chi̍t chiah chûn beh kè-khì Hui-nî-ki ,  chiū tah i khí-sin , 3 Í-keng ōe khòaⁿ-kìⁿ Ku-pí-lō͘ ,  tùi chiàⁿ pêng kiâⁿ-kè ,  kàu Sū-lī-a ,  tī Chhui-lô chiūⁿ soaⁿ ;  in-ūi chûn tī hia sià chāi , 4 Chhē-tio̍h ū ha̍k-seng ,  kap in tòa chhit ji̍t ;  in tùi Sîn kám-tōng ,  kā Pó-lô kóng bo̍h-tit kiâⁿ kàu Iâ-lō͘-sat-léng , 5 Chiah ê ji̍t í-keng móa ,  goán khí-sin kiâⁿ ,  chèng lâng kap bó͘ kiáⁿ sàng goán kàu siâⁿ-gōa ; 6 chiū lóng kūi-lo̍h tī hái-piⁿ kî-tó ,  tāi-ke saⁿ-sî ;  goán chiūⁿ chûn ,  in tò-khì in tau , 7 Goán tùi Chhui-lô chúi-lō͘ kiâⁿ chīn ,  chiū kàu To-lī-mái ,  chhéng-an hiaⁿ-tī ,  kap in tòa chi̍t ji̍t , 8 Keh ji̍t khí-sin kàu Kai-sat-lī-a ;  ji̍p thoân hok-im ê lâng Hui-le̍k ê ke ,  kap i saⁿ-kap tòa ;  i sī hit chhit-lâng tiong chi̍t ê , 9 I ū sì ê cha-bó͘-kiáⁿ ,  lóng sī chāi-sek-lú ,  iā chòe sian-ti , 10 Goán tiàm hia kúi-nā ji̍t ,  ū sian-ti ,  miâ A-ka-pò͘ ,  tùi Iû-thài lo̍h-lâi , 11 Chiū-kūn goán ,  the̍h Pó-lô ê tòa ,  pa̍k ka-kī ê kha-chhiú ,  kóng ,  Sèng Sîn kóng ,  Iû-thài lâng tī Iâ-lō͘-sat-léng beh án-ni pa̍k chit tiâu tòa ê chú-lâng ,  kau tī gōa-pang lâng ê chhiú , 12 Goán thiaⁿ-kìⁿ chiah ê ōe ,  chiū kap hit só͘-chāi ê lâng khǹg Pó-lô m̄-thang chiūⁿ Iâ-lō͘-sat-léng , 13 Pó-lô chiū ìn ,  kóng ,  Lín siáⁿ-sū thî-khàu ,  lâi chô-chak góa ê sim ah? Góa ūi-tio̍h Chú Iâ-so͘ ê miâ ,  m̄ nā siū pa̍k ,  chiū sí tī Iâ-lō͘-sat-léng ,  ia̍h í-keng piān lah , 14 I m̄ siū khó͘-khǹg ,  goán chiū soah ,  kóng ,  Chú ê chí-ì tit-tio̍h chiâⁿ ,  chiū-sī , 15 Chiah ê ji̍t liáu-āu ,  goán siu-si̍p hêng-lí ,  chiūⁿ Iâ-lō͘-sat-léng , 16 Kai-sat-lī-a kúi-nā ê ha̍k-seng kap goán khì ,  ia̍h chhōa chi̍t ê Ku-pí-lō͘ lâng Ná-sun ,  sī kū ê ha̍k-seng ;  goán beh hioh in tau , 17 Kàu Iâ-lō͘-sat-léng hiaⁿ-tī hoaⁿ-hí chih-chiap goán , 18 Keh ji̍t ,  Pó-lô kap goán ji̍p khì kìⁿ Ngá-kok ;  chèng tiúⁿ-ló ia̍h tī-teh , 19 Pó-lô í-keng kā in chhéng-an ,  chiū chiong Siōng-tè ēng i chòe kang ,  só͘ kiâⁿ tī gōa-pang ê ,  chi̍t hāng chi̍t hāng kóng bêng , 20 In thiaⁿ-kìⁿ chiū kui êng-kng Siōng-tè ;  iā tùi Pó-lô kóng ,  Hiaⁿ-tī ah ,  lí khòaⁿ-kìⁿ Iû-thài lâng ê tiong-kan sìn-ê jōa chōe bān ; 21 lóng sī ūi-tio̍h lu̍t-hoat teh jia̍t-sim ;  in bat thiaⁿ-kìⁿ lâng kóng lí kà-sī gōa-pang tiong ê Iû-thài lâng lóng pōe Mô͘-se ,  kóng bo̍h-tit kā in ê kiáⁿ kiâⁿ kat-lé ,  ia̍h bo̍h-tit thàn chiah ê kui-lē ,  Taⁿ beh cháiⁿ-iūⁿ?22 In tek-khak ōe thiaⁿ-kìⁿ lí lâi , 23 Só͘-í goán só͘ kā lí kóng ê ,  lí tio̍h kiâⁿ i , 24 Goán chia ū sì ê lâng hē goān ;  lí chhōa chiah ê lâng kap in chiâⁿ chheng-khì ,  chhut só͘-hùi hō͘ in thì thâu-mn̂g ;  án-ni chiū chèng lâng ōe chai só͘ thiaⁿ-kìⁿ kóng-khí lí ê tāi-chì ,  sī bô iáⁿ ;  chiū lí pún-sin ia̍h sī siú lu̍t-hoat lâi kiâⁿ , 25 Lūn-kàu sìn Chú ê gōa-pang lâng ,  goán í-keng bat kià phoe gī-tiāⁿ tio̍h kìm-kài chè ngó͘-siōng ê mi̍h ,  kap huih ,  kap ni̍h-sí ê mi̍h ,  kap îm-loān , 26 Pó-lô chiū chhōa hiah ê lâng ,  tē jī ji̍t kap in chiâⁿ chheng-khì ,  ji̍p tiān ,  pò bêng chheng-khì ê ji̍t-kî móa lah ,  thèng-hāu kā in ta̍k lâng hiàn lé-mi̍h , 27 Hí chhit ji̍t teh-beh móa ,  tùi A-se-a lâi ê Iû-thài lâng khòaⁿ-kìⁿ Pó-lô tī tiān-ni̍h ,  chiū kàu-so chèng peh-sìⁿ ,  hē chhiú lia̍h i ,  kiò kóng ,  Í-sek-lia̍t lâng ah ,  lâi pang-chān ; 28 chit lâng chiū-sī hit ê tī ta̍k só͘-chāi kà-sī chèng lâng ,  kong-kek lán ê peh-sìⁿ ,  kap lu̍t-hoat ,  kap chit só͘-chāi ê ;  koh ū chhōa Hi-lī-nî lâng ji̍p tiān ,  phah lâ-sâm chit ê sèng ê só͘-chāi , 29 In-ūi in bat khòaⁿ-kìⁿ Í-hut-só͘ lâng Te̍k-lô-hui-mô͘ kap i tī siâⁿ-lāi ,  phah-sǹg Pó-lô ū chhōa i ji̍p tiān , 30 Tùi án-ni thong siâⁿ iô-choah ,  peh-sìⁿ lóng cháu-lâi ;  lia̍h Pó-lô ,  thoa i chhut tiān ;  chiah ê mn̂g liâm-piⁿ koaiⁿ , 31 In teh-beh thâi i ,  ū siau-sit thoân kàu iâⁿ-ni̍h ê chhian-chóng ,  kóng thong Iâ-lō͘-sat-léng hun-loān , 32 I liâm-piⁿ chhōa peng-teng kap pé-chóng kúi-nā ê ,  cháu lo̍h-khì kàu in hia ;  in khòaⁿ-kìⁿ chhian-chóng kap peng-teng ,  chiū thêng chhiú ,  bô koh phah Pó-lô , 33 Chhian-chóng kūn chêng lia̍h Pó-lô ,  bēng-lēng ēng nn̄g tiâu liān pa̍k i ;  mn̄g i sī chī-chūi ,  chòe sím-mi̍h tāi-chì , 34 Chèng lâng chi̍t ê hoah chi̍t khoán ;  in-ūi hán-hōa ,  bōe chai hit ê si̍t-chêng ,  chiū bēng-lēng tòa i ji̍p iâⁿ-pôaⁿ , 35 Í-keng kàu kiā-á ,  in-ūi chèng lâng oe-khoeh chin hiông ,  peng-teng chiū chiong Pó-lô chhah chiūⁿ-khì ; 36 sī chèng peh-sìⁿ tè tī āu-bīn ,  kiò kóng ,  Kā i tû-khì , 37 Pó-lô hō͘ in tòa-khì beh ji̍p iâⁿ-pôaⁿ ê sî ,  tùi chhian-chóng kóng ,  Góa chi̍t kù ōe kā lí kóng ,  thang mah? I kóng ,  Lí bat Hi-lī-nî ōe mah?38 Lí kiám m̄ sī hit ê Ai-ki̍p lâng ,  chêng ji̍t khí jiáu-loān ,  chhōa sì-chheng ê hiong-siú chhut-khì khòng-iá ê mah?39 Pó-lô kóng ,  Góa sī Iû-thài lâng ,  chhut-sì tī Ki-lī-ka ê Tāi-sò͘ ,  sī chhut-miâ ê siâⁿ ê peh-sìⁿ ;  kiû lí chún góa tùi peh-sìⁿ kóng , 40 Í-keng chún i ,  Pó-lô chiū khiā tī kiā-á téng ,  tùi peh-sìⁿ iô chhiú ;  chèng lâng chēng-chēng ,  chiū ēng Hi-pek-lâi ê khiuⁿ-kháu tùi in kóng , 
