1 Tī Kai-sat-lī-a ū chi̍t lâng ,  miâ Ko-nî-liû ,  chòe Í-tāi-lī iâⁿ ê pé-chóng , 2 i sī kèng-khiân ê lâng ,  kap choân ke kèng-ùi Siōng-tè ,  chōe-chōe chín-chè peh-sìⁿ ,  siông-siông kî-tó Siōng-tè , 3 Ji̍t-sî iok-lio̍k saⁿ tiám cheng ,  tī īⁿ-siōng tiong bêng-bêng khòaⁿ-kìⁿ Siōng-tè ê thiⁿ-sài ji̍p-lâi chiū-kūn i ,  tùi i kóng ,  Ko-nî-liû , 4 I chù-ba̍k khòaⁿ ,  chin kiaⁿ ,  kóng ,  Chú ah ,  ū siáⁿ-sū? Chiū kā i kóng ,  Lí ê kî-tó ,  lí ê chín-chè í-keng chiūⁿ kàu Siōng-tè ê bīn-chêng chòe kì-liām , 5 Taⁿ lí tio̍h chhe lâng khì Iok-phàⁿ ,  chhiáⁿ hit ê Se-bûn ,  chheng chòe Pí-tek ê ,  lâi ; 6 i hioh tī hoân-phê sai-hū Se-bûn tau  ,  i ê chhù tī hái-piⁿ , 7 Kap i kóng ōe ê thiⁿ-sài í-keng thè-khì ,  Ko-nî-liû chiū kiò nn̄g ê lô͘-po̍k ,  kap chi̍t ê kèng-khiân ê peng sî-siông kun-sûi i ê ; 8 chiong chiah ê tāi-chì lóng kā in kóng ,  chiū chhe in khì Iok-phàⁿ , 9 Keh ji̍t ,  in kiâⁿ lō͘ í-keng kūn siâⁿ ,  iok-lio̍k ji̍t tiong-tàu ,  Pí-tek chiūⁿ chhù-téng kî-tó ; 10 chin iau ,  ài chia̍h ;  lâng tú-tú teh pī-pān tǹg ;  Pí-tek ê sîn-hûn iû tī siōng gōa ; 11 chiū khòaⁿ-kìⁿ thiⁿ khui ,  ū khì-kū kàng-lo̍h ,  chhin-chhiūⁿ tōa pak pò͘ ,  pa̍k sì ê kak-thâu ,  tūi tī tōe-ni̍h:12 lāi-bīn ū tōe-chiūⁿ ta̍k lūi sì-kha ê siù ,  thâng-thōa ,  kap thiⁿ tiong ê pe-chiáu , 13 Koh ū siaⁿ tùi i kóng ,  Pí-tek ,  khí-lâi ;  thâi lâi chia̍h , 14 Nā-sī Pí-tek kóng ,  Chú ah ,  toàn-toàn m̄-thang ,  in-ūi hoān-nā chho͘-sio̍k ê mi̍h kap bô chheng-khì ê ,  góa bē bat chia̍h , 15 Tē jī pái ū siaⁿ koh tùi i kóng ,  Siōng-tè só͘ hō͘ i chheng-khì ê ,  lí bo̍h-tit lia̍h chòe chho͘-sio̍k , 16 Án-ni saⁿ pái ;  hit ê khì-kū liâm-piⁿ siu chiūⁿ thiⁿ , 17 Pí-tek sim-lāi teh tiû-tû só͘ khòaⁿ-kìⁿ ê īⁿ-siōng sím-mi̍h ì-sù ,  tú-tú hit tia̍p Ko-nî-liû só͘ chhe lâi ê lâng ,  ū mn̄g kàu Se-bûn ê chhù ,  khiā tī mn̂g-gōa , 18 Chhut siaⁿ teh mn̄g khòaⁿ ū Se-bûn ,  chheng chòe Pí-tek ê ,  hioh tī chia á bô , 19 Pí-tek iáu teh siūⁿ īⁿ-siōng ê sî ,  Sèng Sîn kā i kóng ,  Ū saⁿ lâng teh chhē lí , 20 Taⁿ tio̍h khí-lâi ,  lo̍h-khì ,  kap in khì ,  m̄ bián giâu-gî ;  in-ūi sī góa chhe in , 21 Pí-tek lo̍h-khì ,  kìⁿ hiah ê lâng ,  kóng ,  Góa chiū-sī lín só͘ chhē ê lâng ;  lín lâi sī ūi-tio̍h siáⁿ-sū?22 In chiū kóng ,  Pé-chóng Ko-nî-liû sī gī lâng ,  koh kèng-ùi Siōng-tè ,  hō͘ Iû-thài choân kok só͘ o-ló ,  hōng sèng ê thiⁿ-sài chí-sī i ,  tio̍h chhiáⁿ lí kàu i ê chhù ,  sòa thiaⁿ lí ê ōe , 23 Pí-tek chiū chhiáⁿ in ji̍p-lâi ,  lâu in hioh-teh , 	Keh ji̍t khí-sin kap in khì ,  koh ū Iok-phàⁿ ê hiaⁿ-tī kúi-nā lâng kap i tâng kiâⁿ , 24 Koh keh ji̍t ,  ji̍p Kai-sat-lī-a ,  Ko-nî-liû í-keng chū-chi̍p i ê chhin-lâng kap hó pêng-iú ,  teh thèng-hāu in , 25 Pí-tek tú-á ji̍p-khì ê sî ,  Ko-nî-liû ngiâ-chih i ,  phak tī i ê kha-chêng ,  lâi pài i , 26 Chóng-sī Pí-tek khan i khí-lâi ,  kóng ,  Khí-lâi ;  góa ka-kī iā sī lâng , 27 Kap i kóng ōe chiū ji̍p-khì khòaⁿ-kìⁿ chōe-chōe lâng chū-chi̍p ; 28 chiū tùi in kóng ,  lín chai Iû-thài lâng kap pa̍t cho̍k ê lâng chhin-kūn ,  á-sī lâi-óng ,  pún sī bô ha̍p lē ;  nā-sī Siōng-tè í-keng chí-sī góa ,  bô lūn sím-mi̍h lâng m̄-thang kóng i chòe chho͘-sio̍k bô chheng-khì ; 29 só͘-í góa siū chhiáⁿ ,  bô the-sî ,  chiū lâi ,  Taⁿ mn̄g ,  lín chhiáⁿ góa sím-mi̍h ì-sù , 30 Ko-nî-liû kóng ,  Sì ji̍t chêng chit ê sî ,  góa tī chhù-lāi ,  ē-po͘ saⁿ tiám cheng ,  teh kî-tó ;  chiū hut-jiân ū chi̍t lâng ,  i-chiûⁿ kng-iàⁿ-iàⁿ ,  khiā tī góa ê bīn-chêng , 31 kóng ,  Ko-nî-liû ,  tī Siōng-tè ê bīn-chêng lí ê kî-tó í-keng thiaⁿ-kìⁿ ,  lí ê chín-chè í-keng tit-tio̍h kì-liām , 32 Taⁿ tio̍h chhe lâng kàu Iok-phàⁿ ,  chhiáⁿ Se-bûn ,  chheng chòe Pí-tek ê ,  lâi ;  i tiàm tī hái-piⁿ ,  hoân-phê sai-hū Se-bûn ê chhù , 33 Só͘-í góa liâm-piⁿ chhe lâng kàu lí hia ;  lí lâi chin hó ,  Taⁿ goán lóng tī Siōng-tè ê bīn-chêng ,  ài beh thiaⁿ Chú só͘ bēng-lēng lí lóng-chóng ê ōe , 34 Pí-tek khui chhùi ,  kóng ,  Taⁿ góa chin-chiàⁿ chai Siōng-tè bô ēng gōa-māu chhú lâng ; 35 to̍k-to̍k tī ta̍k pang-kok kìⁿ ū kèng-ùi I lâi kiâⁿ gī ê lâng ,  hō͘ I hoaⁿ-hí chiap-la̍p , 36 Siōng-tè só͘ kià hō͘ Í-sek-lia̍t kiáⁿ-sun ê ōe ,  tùi Iâ-so͘ Ki-tok lâi thoân hô-pêng ê hok-im ,  (I sī bān ū ê Chú) , 37 chit ê siau-sit lín chai sī tī Iok-hān só͘ thoân ê sóe-lé í-āu ,  tùi Ka-lī-lī khí kàu piàn Iû-thài ; 38 chiū-sī Ná-sat-le̍k lâng Iâ-so͘ ,  Siōng-tè ū cháiⁿ-iūⁿ ēng Sèng Sîn kap châi-lêng boah I ;  I chiū sì-kè kiâⁿ chòe hó sū ,  i-hó kìⁿ-nā Mô͘-kúi só͘ ap-chè ê ;  in-ūi Siōng-tè kap I tī-teh , 39 Kìⁿ-nā I tī Iû-thài lâng ê tōe-hng kap Iâ-lō͘-sat-léng só͘ kiâⁿ ê ,  goán chòe kan-chèng ;  lâng chiū tiàu I tī chhâ-ni̍h ,  lâi hāi-sí I , 40 Kàu tē saⁿ ji̍t ,  Siōng-tè hō͘ I koh-oa̍h ,  sòa chhut-hiān , 41 m̄ sī hō͘ chèng peh-sìⁿ khòaⁿ ,  sī hō͘ Siōng-tè tāi-seng só͘ kéng-soán ūi-tio̍h I chòe kan-chèng ê lâng khòaⁿ ,  chiū-sī goán chiah-ê ,  tī I tùi sí-lâng tiong koh-oa̍h ê liáu-āu kap I saⁿ-kap lim-chia̍h ê lâng , 42 I koh bēng-lēng goán thoân hō͘ peh-sìⁿ ,  kan-chèng chit-ê sī Siōng-tè só͘ li̍p-tiāⁿ chòe oa̍h-lâng sí-lâng ê sím-phòaⁿ si , 43 Chèng sian-ti ia̍h ūi-tio̍h I chòe kan-chèng ,  chiū-sī hoān-nā sìn I ê lâng ,  tùi I ê miâ tit-tio̍h chōe sià , 44 Pí-tek iáu-kú teh kóng chiah ê ōe ê sî ,  Sèng Sîn kàng-lîm tī kìⁿ-nā thiaⁿ tō-lí ê lâng , 45 Hōng kat-lé ê sìn-tô͘ ,  kap Pí-tek saⁿ-kap lâi ê ,  in-ūi Sèng Sîn ê siúⁿ-sù ia̍h kàng-lo̍h tī gōa-pang lâng ,  chiū lóng kî-koài , 46 In-ūi thiaⁿ-kìⁿ in ēng chiah ê khiuⁿ-kháu teh kóng ,  koh o-ló Siōng-tè chòe tōa , 47 Pí-tek chiū ìn kóng ,  Chiah ê lâng í-keng siū-tio̍h Sèng Sîn ,  chhin-chhiūⁿ lán chi̍t iūⁿ ,  chī-chūi ōe kìm-tit ēng chúi kā in kiâⁿ sóe-lé ah?48 Chiū bēng-lēng in tī Iâ-so͘ Ki-tok ê miâ siū sóe-lé ,  Tùi án-ni chhiáⁿ i tòa kúi-nā ji̍t , 
