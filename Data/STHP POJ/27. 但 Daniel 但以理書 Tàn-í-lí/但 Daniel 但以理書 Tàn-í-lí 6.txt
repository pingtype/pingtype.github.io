1 Tāi-lī-o͘ chiàu i ê ì-sù siat-li̍p chi̍t-pah jī-cha̍p ê chóng-tok ,  hō͘ in hun-koán choân-kok , 2 koh tī in ê téng-bīn siat-li̍p chóng-tiúⁿ saⁿ-lâng ,  kî-tiong Tān-í-lí sī chi̍t-ê ;  hō͘ hiah ê chóng-tok chiong chèng-sū tùi in pín-bêng ,  bián-tit ông khui-sún , 3 In-ūi chit ê Tān-í-lí ū hó sèng-chêng ,  só͘-í iâⁿ-kè kî-û ê chóng-tiúⁿ kap chóng-tok ;  ông chiū siūⁿ beh siat-li̍p i tī-lí thong-kok , 4 Tùi án-ni chóng-tiúⁿ kap chóng-tok tī kok-chèng-tiong chhē-phāng beh kò Tān-í-lí ;  chóng-sī chhē bô i ê khang-phāng kap kè-sit ;  in-ūi i chīn-tiong ,  lóng chhē bô i ê chhò-gō͘ kè-sit , 5 Hiah ê lâng chiū saⁿ-kap kóng ,  Chit ê Tān-í-lí ,  tû--khì i thàn i ê Siōng-tè ê lu̍t-hoat í-gōa ,  lán bô thang chhē i ê khang-khiah lâi kò i , 6 Tùi hit-tia̍p hiah ê chóng-tiúⁿ kap chóng-tok hun-hun chū-chi̍p lâi kìⁿ ông ,  kóng ,  Goān Tāi-lí-o͘ ông bān-sòe , 7 Kok-lāi chóng-tiúⁿ ,  khim-chhe ,  chóng-tok ,  bô͘-sū ,  kap sûn-bú lóng saⁿ-kap gī-lūn ài beh siat chi̍t tiâu ông ê lē ,  lâi li̍p chi̍t tiâu giâm ê kìm-lēng ,  tī saⁿ-cha̍p ji̍t lāi ,  tû-khí kiû ông í-gōa ,  kìⁿ-nā tùi put-lūn sím-mi̍h siōng-tè á-sī tùi lâng lâi kiû--ê ,  tio̍h hiat i lo̍h sai-hia̍t , 8 Ông ah ,  taⁿ kiû lí siat-li̍p hit ê kìm-lēng ,  chhiam-jī tī hit ê chiàu ,  hō͘ i bōe kóe-ōaⁿ--tit ,  chiàu Má-tāi kap Pho-su ê lē ,  bōe thang kóe--tit , 9 Tùi án-ni Tāi-lī-o͘ ông chhiam-jī tī hit ê chiàu kap kìm-lēng , 10 Tān-í-lí chai chit ê chiàu í-keng chhiam-jī ,  chiū kàu i ê chhù ;  (i pâng-lāi ê thang khui ǹg Iâ-lō͘-sat-léng) ;  chi̍t-ji̍t saⁿ-pái kūi tī i ê Siōng-tè ê bīn-chêng kî-tó kám-siā ,  kap pêng-ji̍t bô koh-iūⁿ , 11 Chiah ê lâng chiū hun-hun chū-chi̍p ,  khòaⁿ-kìⁿ Tān-í-lí tī i ê Siōng-tè ê bīn-chêng kî-tó khún-kiû , 12 In chiū kàu ông ê bīn-chêng ,  thê-khí ông ê kìm-lēng kóng ,  Ông ah ,  tī saⁿ-cha̍p ji̍t lāi tû-khí kiû ông í-gōa ,  kìⁿ-nā tùi put-lūn sím-mi̍h siōng-tè á-sī tùi lâng lâi kiû--ê ,  tio̍h hiat i lo̍h sai-hia̍t ,  lí kiám-m̄-sī chhiam-jī tī chit ê chiàu mah? Ông ìn kóng ,  Chit ê sū si̍t-chāi ū ,  chiàu Má-tāi kap Pho-su ê lē ,  bōe thang kóe--tit , 13 In tī ông ê bīn-chêng ìn kóng ,  Ông ah ,  tī Iû-tāi cho̍k siū-lia̍h-ê ê tiong-kan hit ê Tān-í-lí bô lia̍h lí kap lí só͘ chhiam-jī ê kìm-lēng chòe iàu-kín ;  i kèng-jiân chi̍t-ji̍t saⁿ-pái kî-tó , 14 Ông thiaⁿ-kìⁿ chiah ê ōe ,  chīn-chāi hoân-ló ,  liû-sim beh kiù Tān-í-lí ti̍t-ti̍t siūⁿ kiù i ê hoat-tō͘ kàu ji̍t-lo̍h , 15 Chiah ê lâng chiū hun-hun chū-chi̍p lâi kìⁿ ông ,  kā ông kóng ,  Ông ah ,  tio̍h chai Má-tāi lâng kap Pho-su lâng ū lē ,  kìⁿ-nā ông só͘ li̍p ê kìm-lēng kap lu̍t-lē lóng bōe kóe-ōaⁿ--tit , 16 Ông chiū chhut-lēng ,  lâng chiū tòa Tān-í-lí lâi ,  hiat i tī sai-hia̍t ,  Ông tùi Tān-í-lí kóng ,  Lí ê Siōng-tè ,  lí só͘ siông-siông ho̍k-sāi ê ,  I beh kiù lí , 17 Lâng poaⁿ chio̍h-thâu lâi hē tī hia̍t-kháu ;  ông ēng ka-kī ê ìn kap tāi-sîn ê ìn hong-ba̍t i ,  hō͘ Tān-í-lí ê tāi-chì lóng bōe kóe-ōaⁿ--tit , 18 Ông tò--khì kiong-lāi ,  thong-mî kìm-chia̍h ;  bô lâng chok-ga̍k tī i ê bīn-chêng ,  i iā bōe khùn--tit , 19 Keh chá-khí ông chá-chá khí-lâi ,  kín-kín khì kàu sai-hia̍t , 20 Chiong-kūn hia̍t-piⁿ ,  chhut ai-siong ê siaⁿ kiò Tān-í-lí ;  ông tùi Tān-í-lí kóng ,  Éng-oa̍h Siōng-tè ê lô͘-po̍k ,  Tān-í-lí ah ,  lí ê Siōng-tè ,  lí só͘ siông-siông ho̍k-sāi-ê ,  ōe kiù lí thoat-lī hiah ê sai mah?21 Tān-í-lí tùi ông kóng ,  Goān ông bān-sòe , 22 Góa ê Siōng-tè chhe I ê sù-chiá ,  ni̍h chiah ê sai ê chhùi ,  hō͘ in bô siong-hāi góa ;  in-ūi góa tī I ê bīn-chêng bô-chōe ;  ông ah ,  góa tī lí ê bīn-chêng iā bô kiâⁿ khek-khui lí ê sū , 23 Ông ūi-tio̍h án-ni hoaⁿ-hí kàu-ke̍k ,  bēng-lēng lâng chhú Tān-í-lí chhut-hia̍t ,  Tùi án-ni chhú Tān-í-lí chhut-hia̍t ;  i ê seng-khu lóng bô siū-siong ,  in-ūi i óa-khò i ê Siōng-tè , 24 Ông chiū chhut-lēng ,  lâng chiū chiong hiah ê kò Tān-í-lí ê lâng ,  liân in ê bó͘-kiáⁿ ,  lóng tòa--lâi ,  hiat lo̍h sai-hia̍t ;  in iáu-bē kàu hia̍t-tóe ,  sai chiū sah in ,  kā-chhùi in ê kut-thâu , 25 Hit-sî Tāi-lī-o͘ ông pan-chiàu hō͘ choân-tōe hiah ê peh-sìⁿ hiah ê kok ,  hiah ê khiuⁿ-kháu ê lâng kóng: Goān lín tōa-tōa hióng-siū pêng-an , 26 Taⁿ góa chhut-lēng ,  hoan-hù góa só͘ koán-hat thong-kok peh-sìⁿ tio̍h tī Tān-í-lí ê Siōng-tè ê bīn-chêng kiaⁿ-hiâⁿ ngia̍uh-ngia̍uh-chhoah ,  in-ūi I sī oa̍h ê Siōng-tè ,  tn̂g-tn̂g tī--teh ,  I ê kok éng-oán bô bia̍t ,  I ê koân-pèng bû-kiông bû-chīn ; 27 I kiâⁿ chín-kiù ,  tī thiⁿ--nih tī tōe--nih kiâⁿ sîn-jiah kî-sū ;  I ū kiù Tān-í-lí thoat-lī sai ê chhùi , 28 Án-ni chit ê Tān-í-lí tng Tāi-lī-o͘ chē-ūi ê sî kap Pho-su lâng Kó͘-lia̍t chē-ūi ê sî ,  lóng tit-tio̍h heng-thong , 
