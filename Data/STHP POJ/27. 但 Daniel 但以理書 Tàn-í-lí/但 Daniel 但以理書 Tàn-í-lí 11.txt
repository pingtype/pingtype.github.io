1 Tng Má-tāi ông Tāi-lī-o͘ goân--nî ,  góa khiā--khí-lâi ,  hō͘ i kian-kò͘ ióng-chòng , 2 Taⁿ góa chiong chin-si̍t ê sū chí-sī lí ,  Khòaⁿ ah ,  Pho-su beh koh ū saⁿ ê ông heng-khí ;  tē-sì-ê beh chin hó-gia̍h ,  iâⁿ-kè in hiah-ê ;  i túi i ê hó-gia̍h chiâⁿ-chòe kiông-béng ê sî ,  chiū beh kek-tōng chèng-lâng kong-kek Hi-lia̍p kok , 3 Beh ū chi̍t ê ióng-béng ê ông khí-lâi ,  ēng tōa-koân lâi tī-lí ,  chiàu ì-sù lâi kiâⁿ , 4 I heng-khí ê sî ,  i ê kok beh hun-li̍h ,  ǹg-thiⁿ ê sì-bīn ê hong pun-khui ;  chóng-sī bô kui i ê hō͘-è ,  iā bōe pí-tit i chêng só͘ chiáng ê koân ;  in-ūi i ê kok beh tú-tio̍h pu̍ih--khí-lâi ,  kui tī chiah-ê í-gōa ê pa̍t-lâng , 5 Lâm-hng ê ông beh kiông-béng ;  chóng-sī i tāi-sîn ê tiong-kan beh ū chi̍t-ê pí i khah kiông-béng ,  tit-tio̍h koân ;  i ê koân beh chòe chin-tōa ê koân , 6 Kè kúi-nā nî āu ,  in beh saⁿ liân-ha̍p ;  lâm-hng ê kok ê cha-bó͘-kiáⁿ beh chiū-kūn pak-hng ê ông ,  ài li̍p bêng-iok ;  chóng-sī chit ê cha-bó͘-kiáⁿ pang-chān ê la̍t bōe-ōe kú-tn̂g ;  chit ê ông kap i pang-chān ê la̍t bōe-ōe chûn-chāi ;  koh chit ê cha-bó͘-kiáⁿ kap tòa i lâi ê ,  kap siⁿ i ê ,  í-ki̍p tng-sî hû-chō͘ i ê ,  lóng beh siū kau-hù , 7 Chóng-sī chit ê cha-bó͘-kiáⁿ ê pún-ke beh koh chhut chi̍t-ê ,  sòa-chiap ông-ūi ,  i beh tòa kun-tūi lâi ,  chìn-ji̍p pak-hng ê ông ê hiám-iàu ,  kong-kek lâi khah-iâⁿ in , 8 Iā chiong in ê siōng-tè ,  kap só͘ chù ê ngó͘-siōng ,  í-ki̍p gûn kim ê pó-khì chhiúⁿ-lia̍h kàu Ai-ki̍p ;  kúi-nā nî kú bô chhap pak-hng ê ông , 9 I beh ji̍p lâm-hng ê ông ê kok ,  chóng-sī beh iû-goân tò--khì pún só͘-chāi , 10 I hiah ê kiáⁿ beh khí kau-chiàn ,  chio-chi̍p chōe-chōe kun-tūi ,  i beh chìn-chêng chhin-chhiūⁿ chúi hoàn-lām tùi-hia keng-kè ,  chiū beh tò--khì ,  koh khí kau-chiàn ti̍t-kàu i ê hiám-iàu , 11 Lâm-hng ê ông beh tōa siū-khì ,  chhut-lâi kap pak-hng ê ông kau-chiàn ;  i beh pâi-lia̍t tōa kun-tūi ,  tōa kun-tūi beh kau-hù i ê chhiú , 12 Í-keng tû--khì tōa kun-tūi ,  i ê sim chū-ko ;  i sui-jiân hō͘ kúi-nā bān lâng tó--lo̍h-khì ,  kiù-kèng bô tit-tio̍h khah-iâⁿ , 13 Pak-hng ê ông beh tò--lâi ,  koh pâi-lia̍t tōa kun-tūi ,  pí chêng-ê koh khah chōe ;  kè kúi-nā nî āu ,  i beh tòa tōa kun-tūi kap chōe-chōe kun-chong lâi , 14 Hit-sî beh ū chōe-chōe lâng khí-lâi kong-kek lâm-hng ê ông ;  koh lí ê peh-sìⁿ tiong kiông-pō ê lâng iā beh khí-lâi ,  ài hō͘ īⁿ-siōng tit-tio̍h èng-giām ;  chóng-sī in beh pāi-bô , 15 Pak-hng ê ông beh lâi ,  iā beh khí thô͘-tui ,  kong-chhú kian-kò͘ ê siâⁿ ;  lâm-hng ê kun-tūi beh khiā-bōe-tiâu ,  i só͘ kéng ê peh-sìⁿ iā bô la̍t thang khiā-tiâu , 16 To̍k-to̍k lâi kong-kek i ê ,  beh chhut-chāi ì-sù lâi kiâⁿ ,  bô lâng tī i ê bīn-chêng khiā-ōe-tiâu ;  i beh khiā tī êng-iāu ê tōe ,  i ê chhiú kiâⁿ châu-bia̍t , 17 I koat-ì ēng choân-kok ê la̍t lâi ,  iā ū chèng-ti̍t ê lâng kap i lâi ,  i beh chiàu ì-sù kiâⁿ ;  koh beh ēng hū-jîn-lâng ê cha-bó͘-kiáⁿ hō͘ i ,  beh pāi-hoāi i ;  chóng-sī i bōe sêng-li̍p ,  iā bô chòe i ê lī-ek , 18 Hit-tia̍p liáu-āu i beh oa̍t-tńg-bīn ǹg hiah ê hái-sū ,  chōe-chōe chhú i ;  chóng-sī beh ū chi̍t ê tāi-sîn tû--khì i só͘ si ê lêng-jio̍k ;  koh hō͘ hit ê lêng-jio̍k kui i pún-sin , 19 Āu-lâi i beh oa̍t-tńg-bīn ǹg ka-kī kéng-lāi ê hiám-iàu ;  chóng-sī i beh tio̍h-tak lâi poa̍h-tó ;  kàu-bé bô koh khòaⁿ-kìⁿ , 20 Hit-sî beh ū chi̍t-lâng khí-lâi ,  sòa-chiap i ê ūi ,  hō͘ chi̍t ê le̍k-sek-ê piàn-kiâⁿ kok-lāi êng-iāu ê tōe ;  chóng-sī bô kúi-ji̍t-lāi i beh siū bia̍t-bô ,  m̄-sī tùi siū-khì ,  iā m̄-sī tùi kau-chiàn , 21 Beh ū chi̍t ê pi-chiān ê lâng khí-lâi ,  sòa-chiap i ê ūi ,  lâng m̄-bat ēng kok ê êng-kng hō͘ i ;  sī thàn lâng bô tî-hông ê sî ,  ēng thiám-mī lâi tit-tio̍h kok , 22 Tōa-tūi ê peng-la̍t beh siū húi-bia̍t tī i ê bīn-chêng ,  chhin-chhiūⁿ hō͘ tōa-chúi lâu--khì ,  tâng hōe-bêng ê jîn-kun iā beh án-ni , 23 Li̍p-iok liáu-āu i beh kiâⁿ khúi-chà ;  in-ūi i beh chiūⁿ--lâi ,  ēng chió-chió ê peh-sìⁿ chiâⁿ-chòe kiông-béng , 24 Thàn lâng bô tî-hông ê sî ,  i beh lâi kàu séng-lāi ê pûi-tōe ,  iā beh kiâⁿ i ê lia̍t-chó͘ ,  kap in ê lia̍t-chó͘ ,  só͘ bē-bat kiâⁿ--ê ;  beh ēng só͘ chhiúⁿ-ê ,  só͘ kiap-ê ,  kap hè-châi hun-sòaⁿ hō͘ lâng ;  koh beh siat kè-bô͘ kong-kek chiah ê hiám-iàu ê só͘-chāi ,  kàu i ê sî-kî , 25 I beh chhut tōa-la̍t hùn-chì ,  ēng tōa ê kun-tūi kong-kek lâm-hng ê ông ;  lâm-hng ê ông ,  iā beh ēng ke̍k-tōa ke̍k-kiông ê kun-peng kap i kau-chiàn ;  chóng-sī khiā-bōe-tiâu ,  in-ūi lâng siat kè-bô͘ beh hāi i ; 26 chia̍h i ê hōng-lo̍k-ê beh bia̍t i ,  i ê kun-peng beh sì-sòaⁿ ;  koh siū-thâi-ê chin-chōe , 27 Chí(Chit) nn̄g ê ông ,  sim chûn pháiⁿ-ì ,  tâng-toh ê sî kóng pe̍h-chha̍t ;  chóng-sī i ê kè-bô͘ bōe chiâⁿ ;  in-ūi kàu tiāⁿ-tio̍h ê kî in ê kiat-kio̍k ōe kàu , 28 I beh tòa chōe-chōe hè-châi tò--khì pún-kok ;  i ê sim hoán-tùi sèng-iok ;  chiàu i ê ì-sù kiâⁿ ,  tò--khì pún-kok , 29 Kàu tiāⁿ-tio̍h ê kî ,  i beh tò-tńg ,  lâi kàu lâm-hng ;  chóng-sī chí(**chit) lō͘-bé pái bô chhin-chhiūⁿ chêng-pái , 30 In-ūi Ki-thê ê chûn beh kàu kong-kek i ,  tì-kàu i iu-būn chiū tò--khì ,  thòng-hūn sèng-iok ,  chiàu i ê ì-sù lâi kiâⁿ ;  i beh tò--lâi ,  kap khì-sak sèng-iok ê lâng saⁿ-kap kè-bô͘ , 31 I beh khí-peng ,  in beh phah lâ-sâm sèng-só͘ ,  chiū-sī ōe-só͘ ,  tû--khì ji̍t-ji̍t só͘ hiàn ê chè-sū ,  khiā hit ê chân-hāi khó-ò͘ⁿ ê mi̍h , 32 Kiâⁿ-pháiⁿ pōe-iok-ê ,  i beh ēng thiám-mī ê ōe ín-iú in ;  to̍k-to̍k bat in ê Siōng-tè ê peh-sìⁿ beh ióng-kám kiâⁿ tāi-chì , 33 Peh-sìⁿ-tiong tì-hūi ê lâng beh kà-sī chōe-chōe lâng ;  chóng-sī in chōe-chōe ji̍t beh tùi to-kiàm ,  hé-sio ,  hō͘ lâng lia̍h ,  hō͘ lâng chhiúⁿ ,  lâi sit-pāi , 34 In sit-pāi ê sî beh lio̍h-lio̍h-á tit-tio̍h hû-chō͘ ;  iā ū chōe-chōe lâng beh ēng thiám-mī kap in liân-lo̍k , 35 Tì-hūi ê lâng ê tiong-kan ū-ê beh sit-pāi ,  lâi thoàn-liān in ,  hō͘ in chheng-khì ,  hō͘ in pe̍h-pe̍h ,  ti̍t-kàu lō͘-bé ê ji̍t ;  in-ūi kàu tiāⁿ-tio̍h ê kî ,  kiat-kio̍k chiū kàu , 36 Hit ê ông beh chhut-chāi ì-sù lâi kiâⁿ ,  beh chū-ko chū-tōa pôaⁿ-kè it-chhè ê siōng-tè ,  koh ēng kî-īⁿ ê ōe kong-kek chiah ê siōng-tè ê Siōng-tè ;  i beh heng-thong kàu tōa siū-khì bêng-pe̍k ;  in-ūi só͘ tiāⁿ-tio̍h ê sū tek-khak chiâⁿ , 37 I bô beh iàu-kín i ê lia̍t-chó͘ ê siōng-tè ,  í-ki̍p hū-lú só͘ him-bō͘--ê ,  bô-lūn sím-mi̍h siōng-tè i bô iàu-kín ;  in-ūi i beh chū-tōa pôaⁿ-kè it-chhè , 38 I beh tī i ê ūi kèng-pài ōe-só͘ ê siōng-tè ;  koh i ê lia̍t-chó͘ só͘ m̄-bat ê siōng-tè ,  i beh ēng kim ,  gûn ,  ge̍k-chio̍h ,  pó-mi̍h lâi kèng i , 39 I beh óa-khò pa̍t-hō ê siōng-tè lâi siat-hoat kian-kò͘ ê ōe-só͘ ;  hoān-nā sêng-jīn-i--ê ,  i beh chiong êng-kng hō͘ in ,  iā beh hō͘ in koán-hat chōe-chōe lâng ,  koh beh pun thô͘-tōe pò-siúⁿ in , 40 Kàu lō͘-bé ê sî ,  lâm-hng ê ông beh chhiok-hoān i ;  pak-hng ê ông beh kong-kek i chhin-chhiūⁿ kńg-lê-hong ,  ēng chhia ,  ēng bé-peng ,  ēng chōe-chōe chûn-chiah ;  iā beh chìn-ji̍p hiah ê kok ,  chhin-chhiūⁿ hoàn-lām ê chúi keng-kè , 41 Koh beh chìn-ji̍p êng-iāu ê tōe ,  chōe-chōe kok hō͘ i chhia-tó ;  to̍k-to̍k Í-tong ,  Mô͘-ap ,  kap A-bûn kiáⁿ-sun chun-kùi ê lâng ōe thoat-lī i ê chhiú , 42 I beh chhun-chhiú kong-kek lia̍t-kok ;  Ai-ki̍p tōe iā bô tit-tio̍h thoat-lī , 43 I beh chiáng-koán Ai-ki̍p kim-gûn ê châi-pó í-ki̍p it-chhè ê pó-mi̍h ;  Lū-pí-a kap Kó͘-si̍t lâng lóng beh kun-tè i , 44 Tùi-tang tùi-pak beh ū siau-sit kàu lâi jiáu-loān i ;  i beh tōa siū-khì chhut-khì ,  it-chīn tû-bia̍t chōe-chōe lâng , 45 I beh tī hái kap êng-iāu ê sèng-soaⁿ ê tiong-kan tah i kiong-tiān ê pò͘-pîⁿ ;  chóng-sī i beh kàu i ê kiat-kio̍k ,  iā bô pang-chān i ê , 
