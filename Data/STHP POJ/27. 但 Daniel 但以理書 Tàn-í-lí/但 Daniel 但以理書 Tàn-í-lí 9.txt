1 Má-tāi cho̍k A-hap-sûi-ló͘ ê kiáⁿ Tāi-lī-o͘ li̍p-chòe Ka-le̍k-tí kok ê ông goân--nî ; 2 chiū-sī i chē-ūi ê goân--nî ,  góa Tān-í-lí tùi chheh--nih tit-tio̍h chai hiah ê nî ê siàu-gia̍h ,  chiū-sī Iâ-hô-hoa ê ōe lîm-kàu sian-ti Iâ-lī-bí kóng-khí Iâ-lō͘-sat-léng tú-tio̍h hong-hòe tio̍h móa chhit-cha̍p nî , 3 Góa koat-ì ǹg Chú Siōng-tè ài ēng kî-tó khún-kiû ,  kìm-chia̍h ,  chhēng môa-saⁿ ,  sám hé-hu ,  lâi chhē I , 4 Góa kî-tó Iâ-hô-hoa ,  góa ê Siōng-tè ,  jīn-chōe ,  kóng ,  Chú ,  chì-tōa thang kiaⁿ-ùi ê Siōng-tè ah ,  chiū-sī siú-iok si-un hō͘ kìⁿ-nā thiàⁿ I ,  kín-siú I kài-bēng ê lâng ê ; 5 goán ū hoān-chōe ,  chok-gia̍t ,  kiâⁿ-pháiⁿ ,  pōe-poān ,  lī-khui Lí ê kài-bēng hoat-tō͘ ; 6 bô thiaⁿ Lí ê lô͘-po̍k chiah ê sian-ti ,  chiū-sī hōng Lí ê miâ tùi goán ê kun-ông ,  kùi-cho̍k ,  lia̍t-chó͘ ,  kap kok-lāi it-chhè ê peh-sìⁿ ,  kóng-ōe--ê , 7 Chú ah ,  kong-gī kui tī Lí ,  kiàn-siàu kui tī goán ,  chhin-chhiūⁿ kin-á-ji̍t ;  chiū-sī kui tī Iû-tāi lâng ,  kap Iâ-lō͘-sat-léng ê peh-sìⁿ ,  í-ki̍p Í-sek-lia̍t chèng-lâng ,  he̍k-sī kūn-ê ,  he̍k-sī hn̄g-ê ,  tī Lí ,  ūi-tio̍h in tek-chōe Lí ,  lâi kóaⁿ in kàu ê ta̍k-kok , 8 Chú ah ,  kiàn-siàu kui tī goán ,  kui tī goán ê kun-ông ,  kùi-cho̍k ,  lia̍t-chó͘ ,  in-ūi goán tek-chōe Lí , 9 Goán sui-jiân pōe-ge̍k Chú ,  goán ê Siōng-tè ,  chóng-sī lîn-bín sià-chōe sī chāi-tī I ; 10 iā bô thiaⁿ Iâ-hô-hoa goán ê Siōng-tè ê ōe ,  lâi kiâⁿ I thok-tiōng I ê lô͘-po̍k chiah ê sian-ti só͘ pâi-lia̍t tī goán ê bīn-chêng ê lu̍t-hoat , 11 Í-sek-lia̍t choân-cho̍k lóng ū hoān-tio̍h Lí ê lu̍t-hoat ,  kiâⁿ phian-lō͘ bô thiaⁿ-thàn Lí ê ōe ;  in-ūi án-ni ,  chit ê chiù-chó͘ ,  í-ki̍p Siōng-tè ê lô͘-po̍k Mô͘-se lu̍t-hoat-tiong só͘ kì ê chiù-chōa ,  lóng piàⁿ tī goán ê sin-chiūⁿ ,  in-ūi goán ū tek-chōe Lí , 12 I bat kàng tōa chai-ē hō͘ goán ,  lâi èng-giām I chêng kéng-kài goán iā kéng-kài sím-phòaⁿ goán sū-su ê ōe ;  in-ūi tī phó͘-thiⁿ-ē m̄-bat kiâⁿ chhin-chhiūⁿ só͘ kiâⁿ tī Iâ-lō͘-sat-léng ê , 13 Che it-chhè ê chai-ē lîm-kàu goán ,  sī chiàu Mô͘-se lu̍t-hoat-tiong só͘ kì-chài-ê ;  chóng-sī goán iáu bô kiû Iâ-hô-hoa goán ê Siōng-tè si-un ,  hō͘ goán oa̍t-thâu lī-khui goán ê chōe-kòa ,  bêng-pe̍k Lí ê chin-lí , 14 Só͘-í Iâ-hô-hoa chù-ì hō͘ chit ê chai-ē lîm-kàu goán ;  in-ūi Iâ-hô-hoa goán ê Siōng-tè tī I só͘ kiâⁿ ê sū lóng sī kong-gī ;  goán pēng-bô thiaⁿ-thàn I ê ōe , 15 Chú ,  goán ê Siōng-tè ah ,  Lí bat ēng tōa koân-lêng ê chhiú tòa Lí ê peh-sìⁿ chhut Ai-ki̍p tōe ,  hō͘ Lí ū miâ-siaⁿ ,  chhin-chhiūⁿ kin-á-ji̍t ;  goán ū hoān-chōe ,  goán ū kiâⁿ-pháiⁿ , 16 Chú ah ,  kiû Lí chiàu Lí ê kong-gī hō͘ Lí ê siū-khì kap Lí ê tōa siū-khì oa̍t-tńg lī-khui Lí ê siâⁿ Iâ-lō͘-sat-léng ,  chiū-sī Lí ê sèng-soaⁿ ;  in-ūi tùi goán ê chōe-ok ,  kap goán lia̍t-chó͘ ê chōe-kòa ,  Iâ-lō͘-sat-léng kap Lí ê peh-sìⁿ hō͘ sì-ûi ê lâng só͘ lêng-jio̍k , 17 Só͘-í goán ê Siōng-tè ah ,  taⁿ kiû Lí thiaⁿ Lí ê lô͘-po̍k ê kî-tó khún-kiû ;  koh in-ūi Chú ê iân-kò͘ ,  hō͘ Lí ê bīn ê kng chiò Lí pha-hng ê sèng-só͘ , 18 Góa ê Siōng-tè ah ,  kiû Lí àⁿ hī-khang lâi thiaⁿ ,  khui Lí ê ba̍k-chiu lâi khòaⁿ goán pha-hng ê tōe ,  kap ēng Lí ê miâ lâi chheng ê siâⁿ ;  in-ūi goán hiàn goán ê kî-tó tī Lí ê bīn-chêng ,  m̄-sī in-ūi ka-kī ê gī ,  chiū-sī in-ūi Lí ê tōa lîn-bín , 19 Chú ah ,  thiaⁿ ,  Chú ah ,  sià-bián ,  Chú ah ,  thiaⁿ lâi kiâⁿ ;  góa ê Siōng-tè ūi Lí ê iân-kò͘ bo̍h-tit iân-chhiân ,  in-ūi Lí ê siâⁿ ,  Lí ê peh-sìⁿ ,  lóng sī ēng Lí ê miâ lâi chheng-ê , 20 Góa teh kóng teh kî-tó ê sî ,  jīn góa ê chōe kap góa ê peh-sìⁿ Í-sek-lia̍t ê chōe ,  ūi-tio̍h góa ê Siōng-tè ê sèng-soaⁿ hiàn góa ê khún-kiû tī góa ê Siōng-tè Iâ-hô-hoa ê bīn-chêng ; 21 góa kî-tó ê ōe kóng bē oân ,  góa khí-thâu tī īⁿ-siōng-tiong só͘ khòaⁿ-kìⁿ ê lâng ,  Ka-pek-lia̍t ,  hōng bēng-lēng kín-kín pe--lâi ,  iok-lio̍k tī hiàn ê-hng-chè ê sî ,  lâi bong góa , 22 I kà-sī góa ,  kā góa kóng ,  Tān-í-lí ah ,  góa lâi sī beh hō͘ lí ū tì-hūi chhang-miâ , 23 Lí khí-thâu kî-tó ê sî ,  chiū ū bēng-lēng hoat-chhut ,  taⁿ góa lâi kā lí kóng ;  in-ūi lí tōa-tōa tit-tio̍h thióng-ài ;  só͘-í lí tio̍h siūⁿ chit ê sū ,  lâi bêng-pe̍k chit ê īⁿ-siōng , 24 Lūn-kàu lí ê peh-sìⁿ kap lí ê sèng-siâⁿ í-keng hān-tiāⁿ chhit-cha̍p ê chhit-ji̍t-kî ,  beh at-chí kè-sit ,  tû-chīn chōe-ok ,  kiù-sio̍k chōe-kòa ,  ín-chìn éng-oán ê gī ,  hong-ba̍t īⁿ-siōng kap chhàm-gú ,  koh ēng iû boah chì-sèng-ê , 25 Só͘-í lí tio̍h chai tio̍h bêng ,  tùi chhut-bēng têng-sin khí-chō Iâ-lō͘-sat-léng ti̍t-kàu siū boah-iû ê jîn-kun ê sî ,  beh ū chhit ê chhit-ji̍t-kî ;  koh la̍k-cha̍p-jī ê chhit-ji̍t-kî ,  tng tī kan-lân ê sî i kap ke-lō͘ kap hô-kau lóng beh koh khí-chō , 26 Kè la̍k-cha̍p-jī ê chhit-ji̍t-kî ê liáu-āu ,  siū-boah-iû-ê beh tú-tio̍h chián-tû ,  iā lóng bô só͘ ū ;  beh ū chi̍t ê jîn-kun ê peh-sìⁿ kàu lâi húi-bia̍t siâⁿ kap sèng-só͘ ,  i ê kiat-kio̍k beh chhin-chhiūⁿ ēng tōa-chúi ,  kàu lō͘-bé beh ū kau-chiàn ;  pha-hng ê sū í-keng tiāⁿ-tio̍h , 27 Chi̍t ê chhit-ji̍t-kî ê lāi-bīn ,  i beh kap chōe-chōe lâng li̍p kian-kò͘ ê iok ;  chhit-ji̍t-kî ê chi̍t-pòaⁿ i beh hō͘ chè-sū kap lé-mi̍h lóng soah ;  chân-hāi--ê chioh khó-ò͘ⁿ-ê ê si̍t lâi ;  koh ū tōa siū-khì piàⁿ tī hit ê kiâⁿ húi-bia̍t-ê ê sin-chiūⁿ ,  kàu tī só͘ tiāⁿ-tio̍h ê boa̍t-kî , 
