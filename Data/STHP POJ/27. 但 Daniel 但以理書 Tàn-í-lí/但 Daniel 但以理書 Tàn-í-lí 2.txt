1 Nî-pò͘-kah-nî-sat chē-ūi tē-jī-nî ,  Nî-pò͘-kah-nî-sat bāng-kìⁿ ;  sim peh-pak bōe khùn-tit , 2 Ông bēng-lēng tiàu phok-sū ,  su̍t-sū ,  sai-kong ,  kap Ka-le̍k-tí lâng lâi ,  ài in ēng ông ê bāng kā i kóng ,  In chiū lâi ,  khiā tī ông ê bīn-chêng , 3 Ông kā in kóng ,  Góa ū bāng-kìⁿ chi̍t ê bāng ,  góa ê sim peh-pak ,  ài beh chai hit ê bāng sī sím-mi̍h , 4 Ka-le̍k-tí lâng ēng A-lân ê khiuⁿ-kháu tùi ông kóng ,  Goān ông bān-sòe ;  chhiáⁿ chiong hit ê bāng kā lí chiah ê lô͘-po̍k kóng ,  goán chiū beh kóe-bêng , 5 Ông ìn Ka-le̍k-tí lâng kóng ,  Hit ê sū góa í-keng bōe-kì-tit lah ;  lín nā bô chiong góa só͘ bāng-kìⁿ kóng hō͘ góa thiaⁿ ,  sòa kóe-bêng i ,  chiū beh chiong lín ê bah koah chhùi-chhùi ,  iā lín ê chhù beh chòe pùn-sò-tui , 6 Chóng-sī lín nā chiong góa só͘ bāng-kìⁿ kā góa kóng ,  sòa kóe-bêng i ,  lín beh tùi góa tit-tio̍h chēng-phín ,  pò-siúⁿ ,  tōa êng-kng ;  taⁿ lín tio̍h chiong góa só͘ bāng-kìⁿ kóng hō͘ góa thiaⁿ ,  sòa kóe-bêng i , 7 In tē-jī-pái koh tùi ông kóng ,  Chhiáⁿ ông chiong só͘ bāng-kìⁿ-ê kā chiah ê lô͘-po̍k kóng ,  goán chiū beh kóe-bêng i , 8 Ông ìn kóng ,  Góa chún-chún chai lín sī kò͘-ì iân-chhiân ,  in-ūi lín chai hit ê bāng góa í-keng bōe-kì-tit lah , 9 Lín nā bô chiong góa só͘ bāng-kìⁿ kā góa kóng ,  chí-ū chi̍t-hoat thang khoán-thāi lín ;  in-ūi lín í-keng ū pī-pān hong-giân loān-gú tùi góa kóng ,  teh thèng-hāu sî-sè ê kái-piàn ;  taⁿ lín tio̍h chiong só͘ bāng-kìⁿ kā góa kóng ,  góa chiū chai lín ōe kóe-bêng i , 10 Ka-le̍k-tí lâng tī ông ê bīn-chêng ìn kóng ,  Ông chit hō sū ,  tōe-chiūⁿ bô lâng ōe kóng-chhut ;  in-ūi bē-bat ū kun-ông ,  tāi-sîn ,  chiáng-koân-ê kah phok-sū ,  á-sī su̍t-sū ,  á-sī Ka-le̍k-tí lâng tio̍h án-ni chòe , 11 Ông só͘ mn̄g--ê sī hi-kî ê sū ;  tû--khì bô kap sè-kan lâng tâng khiā-khí ê sîn-bêng í-gōa ,  bô chi̍t-ê ōe tī ông ê bīn-chêng kóng-chhut , 12 Ông siū-khì ,  siū-khì kàu-ke̍k ,  bēng-lēng châu-bia̍t Pa-pí-lûn it-chhè tì-hūi ê lâng , 13 Tùi án-ni chhut bēng-lēng beh thâi tì-hūi ê lâng ;  chiū chhē Tān-í-lí kap i ê tâng-phōaⁿ beh thâi in , 14 Ông ê sī-ōe-tiúⁿ ,  A-lio̍k ,  chhut-lâi beh thâi Pa-pí-lûn tì-hūi ê lâng ,  Tān-í-lí ēng cheng-thong tì-hūi ê ōe ìn i ; 15 chiū tùi ông ê sī-ōe-tiúⁿ ,  A-lio̍k ,  kóng ,  Ông só͘ chhut ê bēng-lēng cháiⁿ-iūⁿ kàu chiah kín-kip ah? A-lio̍k chiū chiong chit ê tāi-chì kā Tān-í-lí kóng , 16 Tān-í-lí chiū ji̍p--khì ,  kiû ông khoan-ān ,  chiū beh chiong bāng kā ông kóe-bêng , 17 Tān-í-lí tò--khì i ê chhù ,  chiong chit ê sū kā i tâng-phōaⁿ Hap-ná-nî-ngá ,  Bí-sa-lī ,  A-sat-lī-ngá kóng , 18 ài in ūi-tio̍h chit ê pì-bi̍t ê sū kî-kiû thiⁿ-téng ê Siōng-tè lîn-bín ,  bián-tit Tān-í-lí kap i ê tâng-phōaⁿ kap Pa-pí-lûn kî-û tì-hūi ê lâng saⁿ-kap bia̍t-bô , 19 Chit ê pì-bi̍t ê sū chiū tī mî--sî īⁿ-siōng-tiong tùi Tān-í-lí hián-bêng ,  Tān-í-lí chiū o-ló thiⁿ-téng ê Siōng-tè , 20 Tān-í-lí kóng ,  Siōng-tè ê miâ eng-kai siū o-ló kàu éng-oán ;  in-ūi tì-hūi koân-lêng lóng sio̍k tī I , 21 I piàn-ōaⁿ sî-kî choeh-kùi ;  I hòe-bô ông ,  siat-li̍p ông ;  chiong tì-hūi hō͘ tì-hūi ê lâng ,  chiong kiàn-sek hō͘ chhong-bêng ê lâng , 22 I chí-sī chhim-ò pì-bi̍t ê sū ;  àm-tiong só͘-ū-ê I lóng chai ,  kng iā kap I saⁿ-kap tòa , 23 Góa ê lia̍t-chó͘ ê Siōng-tè ah ,  góa kám-siā Lí o-ló Lí ,  in-ūi Lí siúⁿ-sù góa tì-hūi châi-lêng ,  taⁿ ēng goán tùi Lí só͘-kiû-ê í-keng chí-sī góa ;  in-ūi Lí ū ēng ông ê sū chí-sī goán , 24 Tùi hit-tia̍p Tān-í-lí ji̍p--khì kìⁿ A-lio̍k ,  chiū-sī ông só͘ phài châu-bia̍t Pa-pí-lûn hiah ê tì-hūi ê lâng ê ;  i khì kā i kóng ,  Bo̍h-tit châu-bia̍t Pa-pí-lûn hiah ê tì-hūi ê lâng ;  chhōa góa kàu ông ê bīn-chêng ,  góa beh chiong bāng kā ông kóe-bêng , 25 A-lio̍k chek-sî chhōa Tān-í-lí kàu ông ê bīn-chêng ,  tùi i kóng ,  Góa tī Iû-tāi siū-lia̍h ê lâng ê tiong-kan tú-tio̍h chi̍t-lâng ,  i ōe chiong bāng kā ông kóe-bêng , 26 Ông tùi chheng-chòe Pek-thê-sa-sat ê Tān-í-lí kóng ,  Lí ōe chiong góa só͘ khòaⁿ-kìⁿ ê bāng kā góa kóng ,  sòa kā góa kóe-bêng mah?27 Tān-í-lí tī ông ê bīn-chêng ìn kóng ,  Ông só͘ mn̄g ê pì-bi̍t ,  tì-hūi ê lâng ,  su̍t-sū ,  phok-sū ,  pok-kòa-ê ,  lóng bōe kā ông chí-bêng ;  chóng-sī thiⁿ-téng ū chi̍t ūi Siōng-tè ōe hián-bêng pì-bi̍t ê sū ;  taⁿ ēng āu-ji̍t teh-beh ū ê sū ū chí-sī Nî-pò͘-kah-nî-sat ông ,  Lí só͘ bāng-kìⁿ-ê kap lí tī chhn̂g--nih só͘ siūⁿ ê īⁿ-siōng sī án-ni:28 29 ông ah ,  lí tī chhn̂g--nih siūⁿ kàu chiong-lâi ê sū ;  hit-ūi hián-bêng pì-bi̍t ê sū-ê ēng chiong-lâi só͘ beh ū ê sū chí-sī lí , 30 Lūn-kàu góa ,  hit ê pì-bi̍t ê sū hián-bêng tī góa ,  m̄-sī ūi-tio̍h góa ū tì-hūi iâⁿ-kè it-chhè oa̍h-teh ê lâng ,  chiū-sī tiâu-tî beh kóe-bêng hō͘ ông chai ,  koh hō͘ lí chai lí ê sim ê liām-thâu , 31 Ông ah ,  lí teh khòaⁿ ,  chiū khòaⁿ-kìⁿ ū chi̍t sian tōa-siōng ;  chit ê siōng chin koâiⁿ ,  ke̍k-kî chhàn-lān ,  khiā tī lí ê bīn-chêng ;  i ê hêng-chōng chin thang kiaⁿ , 32 Chit ê siōng ,  i ê thâu-khak sī hó-kim-ê ,  i ê heng-ha̍h kap chhiú-kut sī gûn-ê ,  pak-tó͘ kap tōa-thúi sī tâng-ê ; 33 i ê kha-tâng sī thih-ê ,  i ê kha-pôaⁿ chi̍t-pòaⁿ thih ,  chi̍t-pòaⁿ thô͘ ê , 34 Lí teh khòaⁿ kàu ū chi̍t tè chio̍h phah--chhut-lâi ,  m̄-sī ēng chhiú phah-ê ,  kòng-tio̍h hit sian siōng thih kap thô͘ ê kha-pôaⁿ ,  lâi phah-phòa in , 35 Tùi án-ni hit ê thih ,  thô͘ ,  tâng ,  gûn ,  kim chòe chi̍t-ē phah chhùi-chhùi ,  pìⁿ-chòe hē-thiⁿ gō͘-kak-tiûⁿ ê chho͘-khng ,  hō͘ hong chhe-sòaⁿ ,  bô koh ū in ê ūi-chhù ;  koh chit ê kòng-tio̍h siōng ê chio̍h pìⁿ-chiâⁿ tōa-soaⁿ ,  chhiong-móa choân-tōe , 36 Che chiū-sī hit ê bāng ;  goán taⁿ beh tī ông ê bīn-chêng kóe-bêng i , 37 Ông ah ,  lí sī lia̍t-ông ê ông ,  thiⁿ-téng ê Siōng-tè í-keng chiong kok-tō͘ ,  koân-pèng ,  lêng-le̍k ,  êng-kng siúⁿ-sù lí ; 38 kìⁿ-nā sè-kan lâng khiā-khí ê só͘-chāi ,  liân soaⁿ-iá ê cháu-siù ,  khong-tiong ê pe-chiáu ,  I lóng kau-hù lí ê chhiú ,  hō͘ lí chiáng-koán chiah-ê it-chhè ;  lí chiū-sī hit ê kim ê thâu-khak , 39 Lí í-āu beh koh heng-khí chi̍t-kok m̄-ta̍t-tio̍h lí ;  koh ū tē-saⁿ kok ,  chiū-sī tâng--ê ,  beh chiáng-koán thiⁿ-ē , 40 Tē-sì kok beh kian-tēng chhin-chhiūⁿ thih ;  thih ōe phah-phòa bān-mi̍h hō͘ i hâng-ho̍k ;  koh chhin-chhiūⁿ thih teh-chhùi it-chhè ,  i iā beh phah-phòa lia̍t-kok teh-chhùi in , 41 Lí iā khòaⁿ-kìⁿ i ê kha-pôaⁿ kap kha-chńg-thâu-á chi̍t-pòaⁿ sī sio-hûi ê thô͘ chi̍t-pòaⁿ sī thih ,  hit ê kok iā beh pun-khui ;  chóng-sī lí khòaⁿ-kìⁿ thih kap nōa-thô͘ saⁿ-chham ,  chit ê kok iā beh ū thih ê la̍t , 42 Hiah ê kha-chńg-thâu-á kì-jiân chi̍t-pòaⁿ sī thih chi̍t-pòaⁿ sī thô͘ ,  án-ni hit ê kok beh chi̍t-pòaⁿ kiông ,  chi̍t-pòaⁿ jio̍k , 43 Lí kì-jiân khòaⁿ-kìⁿ thih kap nōa-thô͘ saⁿ-chham ,  in beh kap lâng ê chióng-cho̍k saⁿ-chham ;  chóng-sī jī-pí bōe saⁿ-ha̍p ,  chhin-chhiūⁿ thih kap thô͘ bōe saⁿ-chham--tit , 44 Tng hiah ê lia̍t-ông ê ji̍t ,  thiⁿ-téng ê Siōng-tè beh siat-li̍p chi̍t-kok ,  éng-oán bōe hòe-bô ,  i ê koân-pèng bōe-ōe kui tī pa̍t-kok ;  chóng-sī i beh húi-hoāi hiah ê kok lâi bia̍t i ;  ka-kī beh éng-oán khiā-chāi , 45 Lí kì-jiân khòaⁿ-kìⁿ ū chio̍h tùi soaⁿ--nih phah--chhut-lâi ,  m̄-sī ēng chhiú phah-ê ,  lâi phah-phòa hit ê thih ,  tâng ,  thô͘ ,  gûn ,  kim ;  chiū-sī chì-tōa ê Siōng-tè ēng chiong-lâi beh ū ê tāi-chì chí-sī ông ;  hit ê bāng sī chin ,  hit ê kóe-bêng sī khak-si̍t , 46 Tng-sî Nî-pò͘-kah-nî-sat ông phak tī tōe--nih ,  pài Tān-í-lí ;  bēng-lēng ēng lé-mi̍h phang-liāu hiàn hō͘ i , 47 Ông ìn Tān-í-lí tùi i kóng ,  Lí í-keng ōe hián-bêng chit ê pì-bi̍t ê sū ,  lín ê Siōng-tè chin-chiàⁿ sī chiah ê siōng-tè ê Siōng-tè ,  chiah ê ông ê Chú ,  koh sī hián-bêng hiah ê pì-bi̍t-ê , 48 Tùi hit-tia̍p ông ko-seng Tān-í-lí ,  siúⁿ-sù i chōe-chōe siōng-phín ê lé-mi̍h ,  phài i koán-lí Pa-pí-lûn choân-séng ;  koh chòe chóng-lí lâi chiáng-koán Pa-pí-lûn it-chhè tì-hūi ê lâng , 49 Tān-í-lí kiû ông ,  ông chiū phài Sa-tek-la̍h ,  Bí-soah ,  A-pek-nî-ko koán-lí Pa-pí-lûn séng ê sū-bū ;  to̍k-to̍k Tān-í-lí kun-sûi tī ông-kiong , 
