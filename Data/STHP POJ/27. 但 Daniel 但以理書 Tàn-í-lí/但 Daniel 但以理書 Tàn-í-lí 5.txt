1 Pek-sa-sat ông siat tōa iân-sia̍h ,  chhiáⁿ i ê tāi-sîn chi̍t-chheng lâng ;  tī hit chi̍t-chheng lâng ê bīn-chêng lim-chiú , 2 Pek-sa-sat khí-thâu lim chiú ê sî ,  hoan-hù lâng chiong i ê lāu-pē Nî-pò͘-kah-nî-sat tùi Iâ-lō͘-sat-léng ê tiān-lāi só͘ chhiúⁿ kim gûn ê khì-kū the̍h-lâi ;  hō͘ ông kap i ê tāi-sîn í-ki̍p i ê hō͘-hui thang ēng chiah-ê lim-chiú , 3 In chiū chiong só͘ chhiúⁿ Iâ-lō͘-sat-léng Siōng-tè ê chhù tiān-lāi kim ê khì-kū the̍h-lâi ;  ông kap tāi-sîn kap hō͘-hui ēng i lâi lim , 4 In lim-chiú ,  o-ló in kim ,  gûn ,  tâng ,  thih ,  chhâ ,  chio̍h ê siōng-tè , 5 Tng hit-sî ū lâng ê chhiú chńg-thâu-á chhut-hiān ,  siá-jī tī ông-kiong ê hún-piah ,  teng-tâi saⁿ-tùi ê só͘-chāi ;  ông khòaⁿ-kìⁿ siá-jī ê chhiú , 6 Ông ê bīn chiū sit-sek ,  sim-lāi peh-pak ,  io-kut lu̍t-lûn ,  kha-thâu-u saⁿ-kha̍p , 7 Ông tōa-siaⁿ bēng-lēng tiàu hiah ê su̍t-sū ,  Ka-le̍k-tí lâng ,  chiam-pok-ê lóng ji̍p-lâi ,  Ông tùi Pa-pí-lûn tì-hūi ê lâng kóng ,  Khòaⁿ sím-mi̍h lâng ōe tha̍k chit ê bûn-jī ,  kóe-bêng hō͘ góa chai ,  beh hō͘ i chhēng chí-sek ê phàu ,  ām-kún kòa kim-liān ,  tī kok-lāi chit-ūi ku tē-saⁿ , 8 Tùi hit-sî ông it-chhè tì-hūi lâng lóng ji̍p-lâi ;  chóng-sī bōe-ōe tha̍k hit ê bûn-jī ,  iā bōe-ōe kóe-bêng hō͘ ông chai , 9 Pek-sa-sat ông chin peh-pak ,  bīn sit-sek ,  i ê tāi-sîn iā lóng gông-ngia̍h , 10 Ông-hō͘ in-ūi ông kap i ê tāi-sîn só͘ kóng ê ōe chiū ji̍p pān iân-sia̍h ê chhù ;  ông-hō͘ kā i kóng ,  Goān ông bān-sòe ;  lí ê sim bo̍h-tit peh-pak ,  bīn bo̍h-tit sit-sek , 11 Tī lí ê kok-lāi ū chi̍t-lâng i ê sim-lāi ū hiah ê sèng ê siōng-tè ê sîn ;  lí ê lāu-pē chāi-siⁿ ê ji̍t khòaⁿ-chhut i ê sim-lāi ū kng-bêng ,  chhang-miâ ,  tì-hūi ,  chhin-chhiūⁿ chiah ê siōng-tè ê tì-hūi ;  lí ê lāu-pē Nî-pò͘-kah-nî-sat ông ,  chiū-sī ông lí ê lāu-pē ,  siat-li̍p i chòe phok-sū ,  su̍t-sū ,  Ka-le̍k-tí lâng kap chiam-pok-ê ê thâu-lâng ; 12 i ū hó sèng-chêng ,  ū tì-sek chhang-miâ ,  ōe oân-bāng ,  ōe khui-thiah ò-biāu ,  kái-sek giâu-gî ê sū ;  chit-lâng miâ kiò Tān-í-lí ,  ông koh chheng i chòe Pek-thê-sa-sat ,  Taⁿ thang kiò Tān-í-lí lâi ,  i beh kā lí kóe-bêng , 13 Chiū chhōa Tān-í-lí kàu ông ê bīn-chêng ,  Ông mn̄g Tān-í-lí kóng ,  Lí sī siū-lia̍h ê Iû-tāi lâng tiong-kan ê Tān-í-lí ,  chiū-sī góa ê lāu-pē chòe ông ê sî tùi Iû-tāi lia̍h-lâi-ê mah?14 Góa thiaⁿ-kìⁿ kóng lí ê sim-lāi ū hiah ê siōng-tè ê sîn ,  koh lí ū kng-bêng ,  chhang-miâ kap hó ê tì-hūi , 15 Taⁿ hiah ê tì-hūi ê lâng kap su̍t-sū í-keng tòa--lâi góa ê bīn-chêng ,  beh hō͘ in tha̍k hiah ê bûn-jī lâi kóe-bêng hō͘ góa chai ;  chóng-sī in bōe-ōe kóe-bêng chit ê sū , 16 Góa bat thiaⁿ-kìⁿ lí ê sū ,  lí gâu kóe-bêng ,  ōe kái-sek giâu-gî ê sū ;  taⁿ lí nā ōe tha̍k chit ê bûn-jī ,  kóe-bêng hō͘ góa chai ,  chiū beh hō͘ lí chhēng chí-sek ê phàu ,  ām-kún kòa kim-liān ,  tī kok-lāi chit-ūi ku tē-saⁿ , 17 Tān-í-lí tī ông ê bīn-chêng ìn kóng ,  Lí ê chēng-phín thang kui tī lí pún-sin ,  lí ê pò-siúⁿ thang kui hō͘ pa̍t-lâng ;  chóng-sī góa beh kā ông tha̍k chit ê bûn-jī ,  kóe-bêng hō͘ ông chai , 18 Ông ah ,  chì-koâiⁿ ê Siōng-tè bat chiong kok-ūi ,  tōa-koân ,  êng-iāu ,  ui-hong siúⁿ-sù lí ê lāu-pē Nî-pò͘-kah-nî-sat , 19 In-ūi Siōng-tè só͘ siúⁿ-sù i ê tōa-koân ,  chiah ê peh-sìⁿ ,  chiah ê kok ,  chiah ê khiuⁿ-kháu ê lâng lóng kiaⁿ-hiâⁿ ngia̍uh-ngia̍uh-chhoah tī i ê bīn-chêng ;  i sûi-ì hō͘ lâng sí ,  sûi-ì hō͘ lâng oa̍h ;  sûi-ì kā lâng ko-seng ,  sûi-ì kā lâng kàng-kē , 20 Chóng-sī i ê sim chū-ko ,  i ê sèng kong-ngī ,  tì-kàu kiâⁿ kiau-ngō͘ ,  chiū lut i ê ông-ūi ,  chhiúⁿ-toa̍t i ê êng-kng ; 21 i siū kóaⁿ-chhut lī-khui lâng ,  i ê sim pìⁿ-chiâⁿ chhin-chhiūⁿ cháu-siù ê sim ,  kap iá-lû saⁿ-kap khiā-khí ;  hō͘ i chia̍h-chháu chhin-chhiūⁿ gû ,  seng-khu hō͘ thiⁿ ê lō͘-chúi sip-tâm ;  kàu i chai chì-koâiⁿ ê Siōng-tè chiáng-koán lâng ê kok ,  chiàu I ê ì-sù siat-li̍p lâng tī-lí i , 22 Pek-sa-sat ah ,  lí sī i ê kiáⁿ ,  lí sui-jiân chai che it-chhè ,  lí ê sim bô ka-kī khiam-pi ; 23 kèng-jiân chū-ko ,  kong-kek thiⁿ-téng ê Chú ;  in ū tòa I tiān-lāi ê khì-kū kàu lí ê bīn-chêng ,  iā lí kap lí chiah ê tāi-sîn í-ki̍p lí ê hō͘-hui lóng ēng i lâi lim-chiú ;  lí koh o-ló hiah ê gûn ,  kim ,  tâng ,  thih ,  chhâ ,  chio̍h só͘ chòe ê siōng-tè ,  chiū-sī bōe khòaⁿ ,  bōe thiaⁿ ,  bōe chai ê ,  chóng-sī koán lí ê chhoán-khùi ,  tiāⁿ-tio̍h lí cho-gū ê Siōng-tè lí bô êng-kng I , 24 Tùi án-ni ,  tùi I ê bīn-chêng chhe-chhut hit ki chhiú siá chit ê bûn-jī , 25 Só͘ siá ê bûn-jī chiū-sī chit-ê:BÍ-NÎ ,  BÍ-NÎ ,  THÊ-KHEK-LIA̍T ,  O͘-HOAT-JÍⁿ-SIⁿ , 26 Kóe-bêng chiū-sī án-ni: BÍ-NÎ ;  chiū-sī Siōng-tè í-keng sǹg lí ê kok-ūn ,  hō͘ i soah , 27 THÊ-KHEK-LIA̍T ;  chiū-sī lí siū chhìn tī thian-pêng ,  hián-bêng lí ê bô kàu-gia̍h , 28 PÍ-LE̍K-SU ;  chiū-sī lí ê kok pun-li̍h ,  kui hō͘ Má-tāi lâng kap Pho-su lâng , 29 Tùi án-ni Pek-sa-sat chhut-lēng ,  lâng chiū chiong chí-sek phàu hō͘ Tān-í-lí chhēng ,  ēng kim-liān kòa tī i ê ām-kún ,  koh thoân-lēng hō͘ i tī kok-lāi chit-ūi ku tē-saⁿ , 30 Tī hit-mî Ka-le̍k-tí ông Pek-sa-sat hō͘ lâng thâi , 31 Má-tāi lâng Tāi-lī-o͘ tit-tio̍h kok-ūi ,  hit-sî la̍k-cha̍p-jī hè , 
