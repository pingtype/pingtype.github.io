1 Hit-sî pó-hō͘ lí ê peh-sìⁿ ê tōa jîn-kun ,  Bí-ka-le̍k ,  beh khiā--khí-lâi ;  beh ū tōa khùn-khó͘ ê sî ,  tùi khai-kok í-lâi kàu hit-sî bē-bat ū án-ni ;  hit-sî lí ê peh-sìⁿ beh tit-tio̍h chín-kiù ,  chiū-sī kìⁿ-nā kì tī chheh--nih ê , 2 Khùn tī thô͘-hún-tiong--ê ,  beh ū chōe-chōe lâng koh chhíⁿ ,  ū-ê tit-tio̍h éng-oa̍h ,  ū ê siū kiàn-siàu iàm-ò͘ⁿ kàu éng-oán , 3 Tì-hūi ê lâng beh hoat-chhut kng chhin-chhiūⁿ thiⁿ ê kng ;  hiah ê hō͘ chōe-chōe lâng kui tī gī ê ,  beh chhin-chhiūⁿ kng-chhiⁿ ti̍t-kàu éng-oán , 4 Tān-í-lí ah ,  lí tio̍h ún-khǹg chiah ê ōe ,  hong-ba̍t chit pún chheh kàu lō͘-bé ê sî ;  beh ū chōe-chōe lâng cháu-lâi cháu-khì ,  koh kiàn-sek beh ke-thiⁿ , 5 Góa Tān-í-lí teh khòaⁿ ,  khòaⁿ ah ,  lēng-gōa ū nn̄g-ê khiā-teh ,  chi̍t-ê tī hô chit-pêng-hōaⁿ ,  iā chi̍t-ê tī hô hit-pêng-hōaⁿ , 6 Ū chi̍t-ê kā hit ê khiā tī hô-chúi ê téng-bīn ,  chhēng iù-tōe-saⁿ ê lâng kóng ,  Chiah ê kî-sū ê kiat-kio̍k beh kàu jōa-kú ah?7 Góa thiaⁿ-kìⁿ hit ê khiā tī hô-chúi ê téng-bīn ,  chhēng iù-tōe-saⁿ ê lâng ,  kia̍h-khí i ê chiàⁿ-chhiú tò-chhiú ǹg-thiⁿ ,  kí éng-oa̍h ê Chú lâi chiù-chōa ,  kóng ,  beh kàu chi̍t ê sî-kî ,  nn̄g ê sî-kî ,  koh pòaⁿ-sî-kî ;  phò-hoāi sèng ê peh-sìⁿ ê koân-le̍k ê sî ,  chiah ê it-chhè ê sū lóng beh chòe-oân , 8 Góa thiaⁿ-kìⁿ iā bô bêng-pe̍k ,  chiū kóng ,  Góa ê chú ah ,  chiah ê sū ê kiat-kio̍k sī cháiⁿ-iūⁿ?9 I kóng ,  Tān-í-lí ah ,  lí chòe lí khì ;  in-ūi chiah ê ōe í-keng ún-khǹg hong-ba̍t ,  kàu tī lō͘-bé ê sî , 10 Beh ū chōe-chōe lâng ka-kī chheng-khì kàu pe̍h-pe̍h ,  koh siū thoàn-liān ;  chóng-sī pháiⁿ-lâng iû-goân beh kiâⁿ pháiⁿ ;  it-chhè pháiⁿ-lâng bōe bêng-pe̍k ,  to̍k-to̍k tì-hūi ê lâng ōe bêng-pe̍k , 11 Tùi tû-khì ji̍t-ji̍t só͘ hiàn ê chè-sū ,  iā khiā hit ê chân-hāi khó-ò͘ⁿ ê mi̍h ê sî ,  beh ū chi̍t-chheng nn̄g-pah káu-cha̍p ji̍t , 12 Kìⁿ-nā thèng-hāu koh kàu chi̍t-chheng saⁿ-pah saⁿ-cha̍p-gō͘ ji̍t ê ,  hit ê lâng ū hok-khì , 13 Chóng-sī lí tio̍h khì kàu lō͘-bé ê sî ;  in-ūi lí beh an-hioh ,  kàu lō͘-bé ê sî lí beh khiā tī lí ê tē-ūi , 
