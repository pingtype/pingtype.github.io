1 Nî-pò͘-kah-nî-sat ông pan-chiàu hō͘ thiⁿ-ē chiah ê peh-sìⁿ ,  chiah ê kok ,  chiah ê khiuⁿ-kháu ê lâng kóng: Goān lín tōa hióng-siū pêng-an , 2 Chì-koâiⁿ ê Siōng-tè só͘ kiâⁿ tī góa ê sîn-jiah kî-sū ,  góa hoaⁿ-hí soan-pò͘ , 3 Tōa ah ,  I ê sîn-jiah! hong-sēng ah ,  I ê kî-sū! I ê kok sī éng-oán ê kok ,  I ê koân-pèng kàu tāi-tāi , 4 Góa Nî-pò͘-kah-nî-sat tī góa ê chhù ,  an-jiân khiā-khí tī góa ê ông-kiong iàn-lo̍k , 5 Góa bāng-kìⁿ chi̍t ê bāng hō͘ góa kiaⁿ-hiâⁿ ;  góa tī bîn-chhn̂g--nih ê su-sióng kap sim-lāi ê īⁿ-siōng hō͘ góa peh-pak , 6 Só͘-í góa chhut-lēng tiàu Pa-pí-lûn it-chhè tì-hūi ê lâng kàu góa ê bīn-chêng ,  kah in kóe-bêng hit ê bāng hō͘ góa chai , 7 Tùi án-ni hiah ê phok-sū ,  su̍t-sū ,  Ka-le̍k-tí lâng ,  chiam-pok-ê lóng ji̍p--lâi ;  góa chiong hit ê bāng tng-bīn kā in kóng ;  chóng-sī in bô kóe-bêng hō͘ góa chai , 8 Lō͘-bé ū Tān-í-lí ,  chiàu góa ê siōng-tè ê miâ chheng-chòe Pek-thê-sa-sat ê ,  kàu góa ê bīn-chêng ,  i ê sim-lāi ū chiah ê sèng ê siōng-tè ê sîn ; 9 góa ēng bāng kā i kóng ,  Phok-sū-tiúⁿ ,  Pek-thê-sa-sat ah ,  in-ūi góa chai lí ê sim-lāi ū chiah ê sèng ê siōng-tè ê sîn ,  bô chi̍t-hāng pì-bi̍t ê sū hō͘ lí ûi-lân ,  taⁿ tio̍h chiong góa bāng-tiong só͘ khòaⁿ-kìⁿ ê īⁿ-siōng kap i ê kóe-bêng lâi kā góa kóng , 10 Góa tī chhn̂g--nih sim-lāi ê īⁿ-siōng sī chiah-ê ;  góa teh khòaⁿ ,  khòaⁿ-kìⁿ tōe ê tiong-kan ū chi̍t châng chhiū ke̍k-kî koâiⁿ , 11 Hit châng chhiū chiām-chiām tōa koh kian-kò͘ ,  koâiⁿ kàu tú-thiⁿ ,  tōe ê ke̍k-thâu iā ōe khòaⁿ-kìⁿ , 12 I ê hio̍h bō͘-sēng ,  ké-chí chin-chōe ,  hit lāi-bīn ū chiòng-seng ê chia̍h-mi̍h ;  chhân-iá ê cháu-siù tòa tī i ê ìm-ńg ,  khong-tiong ê pe-chiáu hioh tī i ê ki ,  kìⁿ-ū hiat-khì--ê tùi i tit-tio̍h chia̍h , 13 Góa tī bîn-chhn̂g ,  tī góa sim-lāi ê īⁿ-siōng ,  khòaⁿ-kìⁿ ū chi̍t ê siú-bāng ,  koh sī sèng--ê ,  tùi thiⁿ lo̍h--lâi , 14 Tōa-siaⁿ kiò kóng ,  Chhò hit châng chhiū ,  khám i ê ki ,  iô-lak i ê hio̍h ,  phah-sòaⁿ i ê ké-chí ,  hō͘ cháu-siù lī-khui i ê ē-bīn ,  hō͘ pe-chiáu lī-khui i ê ki , 15 Chóng-sī tio̍h lâu i ê kun-thâu tī tōe--nih ,  ēng thih kap tâng ê khoân pa̍k i ,  tī chhân--nih sin-hoat ê chháu-tiong ;  ēng thiⁿ ê lō͘-chúi sip-tâm i ,  iā hō͘ i kap cháu-siù ū-hūn tī tōe-chiūⁿ ê chháu-tiûⁿ ; 16 hō͘ i ê sim piàn-chòe m̄-sī lâng ê sim ,  iā ēng siù ê sim hō͘ i ,  hō͘ i le̍k-kè chhit ê sî-kî , 17 Che sī chiah ê siú-bāng-ê só͘ tiāⁿ-tio̍h ê bēng ,  chiah ê sèng-ê só͘ chhut ê lēng ;  hō͘ chiòng-seng chai ,  Chì-koâiⁿ-ê chiáng-koán lâng ê kok ,  iā chiàu ka-kī ê ì-sù ēng kok siúⁿ-sù lâng ,  iā ēng chì-bî-sòe ê lâng siat-li̍p chòe chú , 18 Che sī góa Nî-pò͘-kah-nî-sat ông só͘ khòaⁿ-kìⁿ ê bāng ;  Pek-thê-sa-sat ah ,  lí tio̍h kóe-bêng i ,  in-ūi góa kok-lāi it-chhè tì-hūi ê lâng lóng bōe-ōe kóe-bêng hō͘ góa chai ;  chí-ū lí ōe ,  in-ūi lín sim-lāi ū hiah ê sèng ê siōng-tè ê sîn , 19 Hit-sî chheng-chòe Pek-thê-sa-sat ê Tān-í-lí gông-ngia̍h ū hiah-kú ,  sim-lāi peh-pak ,  Ông tùi i kóng ,  Pek-thê-sa-sat ah ,  m̄-bián ūi-tio̍h hit ê bāng kap i ê kóe-bêng lâi peh-pak ,  Pek-thê-sa-sat chiū ìn kóng ,  Goān hit ê bāng kui tī oàn-hūn lí ê ,  hit ê kóe-bêng kui tī lí ê tùi-te̍k , 20 Lí só͘ khòaⁿ-kìⁿ ê chhiū ,  chiām-chiām tōa koh kian-kò͘ ,  koâiⁿ kàu tú-thiⁿ ,  tōe ê ke̍k-thâu iā ōe khòaⁿ-kìⁿ ; 21 i ê hio̍h bō͘-sēng ,  i ê ké-chí chin-chōe ,  hit lāi-bīn ū chiòng-seng ê chia̍h-mi̍h ,  chhân-iá ê cháu-siù tòa tī i ê ē-bīn ,  khong-tiong ê pe-chiáu hioh tī i ê ki ; 22 ông ah ,  chit châng chhiū chiū-sī lí ,  lí chiām-chiām tōa koh kian-kò͘ ;  lí ê kiông-tōa chiām-chiām chìn-pō͘ kàu tú-thiⁿ ,  lí ê koân-pèng kàu tī tōe-ke̍k , 23 Ông kì-jiân khòaⁿ-kìⁿ ū chi̍t ê siú-bāng koh sī sèng--ê ,  tùi thiⁿ lo̍h-lâi ,  kóng ,  Tio̍h chhò hit châng chhiū lâi húi-hoāi i ;  chóng-sī tio̍h lâu i ê kun-thâu tī tōe--nih ,  ēng thih kap tâng ê khoân pa̍k i tī chhân--nih sin-hoat ê chháu-tiong ;  ēng thiⁿ ê lō͘-chúi sip-tâm i ,  iā hō͘ i kap cháu-siù ū hūn ,  le̍k-kè chhit ê sî-kî ; 24 ông ah ,  hit ê kóe-bêng sī án-ni ,  koh Chì-koâiⁿ-ê ê bēng-lēng beh kàu góa ê ông ,  góa ê chú ,  iā sī án-ni ; 25 lí beh siū kóaⁿ-chhut lī-khui lâng ,  kap chhân-iá ê cháu-siù saⁿ-kap khiā-khí ,  iā beh hō͘ lí chia̍h-chháu chhin-chhiūⁿ gû ,  hō͘ thiⁿ ê lō͘-chúi sip-tâm ,  iā beh le̍k-kè chhit ê sî-kî ,  kàu lí chai Chì-koâiⁿ-ê chiáng-koán lâng ê kok ,  iā chiàu ka-kī ê ì-sù ēng kok siúⁿ-sù lâng , 26 In kì-jiân hoan-hù chhiū ê kun-thâu tio̍h lâu--teh ;  kàu lí chai chiah ê thiⁿ teh chiáng-koân ê sî ,  chiū lí ê kok pit-tiāⁿ koh kui tī lí , 27 Ông ah ,  taⁿ kiû lí hoaⁿ-hí chiap-la̍p góa ê khó͘-khǹg ,  ēng kiâⁿ kong-gī lâi toān-choa̍t lí ê chōe-kòa ,  ēng lîn-bín sòng-hiong lâng lâi tû--khì lí ê kè-sit ;  kiám-chhái lí ê pêng-an ōe kú-tn̂g , 28 Chiah ê sū lóng èng-giām tī Nî-pò͘-kah-nî-sat ông , 29 Kàu cha̍p-jī ge̍h móa ,  i kiâⁿ-iû tī Pa-pí-lûn ê ông-kiong , 30 Ông kóng ,  Che kiám-m̄-sī tōa ê Pa-pí-lûn ,  góa ēng góa tōa-la̍t ê koân ,  iā ūi-tio̍h góa ê ui-giâm ê êng-kng lâi khí-ê ,  chòe pún-kok ê kiong-tiān mah?31 Chit ê ōe iáu-kú tī ông ê chhùi ê sî ,  ū siaⁿ tùi thiⁿ lo̍h--lâi ,  kóng ,  Nî-pò͘-kah-nî-sat ông ah ,  ū ōe kā lí kóng ,  kok-ūi í-keng lī-khui lí lah , 32 Lí beh siū kóaⁿ-chhut lī-khui lâng ,  kap chhân-iá ê cháu-siù saⁿ-kap khiā-khí ,  iā beh hō͘ lí chia̍h-chháu chhin-chhiūⁿ gû ,  iā beh le̍k-kè chhit ê sî-kî ,  kàu lí chai Chì-koâiⁿ-ê chiáng-koán lâng ê kok ,  iā chiàu ka-kī ê ì-sù ēng kok siúⁿ-sù lâng , 33 Chiū hit-sî tāi-chì èng-giām tī Nî-pò͘-kah-nî-sat ;  i siū kóaⁿ-chhut lī-khui lâng ,  chia̍h-chháu chhin-chhiūⁿ gû ,  seng-khu hō͘ thiⁿ ê lō͘-chúi sip-tâm ,  kàu i ê mn̂g hoat chhin-chhiūⁿ eng-chiáu ê mn̂g ,  i ê chńg-kah tn̂g chhin-chhiūⁿ chiáu ê jiáu , 34 Hiah ê sî-ji̍t í-keng móa ,  góa Nî-pò͘-kah-nî-sat kia̍h-ba̍k ǹg-thiⁿ ,  góa ê lêng-sèng chiū koh ho̍k-tò ,  góa chiū chiok-siā Chì-koâiⁿ-ê ,  o-ló chun-êng Éng-oa̍h-ê ;  in-ūi I ê koân sī éng-oán ê koân ,  I ê kok kàu tāi-tāi , 35 Tōe-chiūⁿ khiā-khí ê peh-sìⁿ I khòaⁿ-chòe bô ;  tī thiⁿ--nih ê kun-tūi kap tōe-chiūⁿ khiā-khí ê peh-sìⁿ-tiong ,  I lóng chiàu ka-kī ê ì-sù kiâⁿ tāi-chì ;  bô lâng ōe chó͘-tòng I ê chhiú ,  á-sī mn̄g I kóng ,  Lí chòe sím-mi̍h ah?36 Hit-sî góa ê lêng-sèng koh ho̍k-tò ,  góa ê ui-giâm êng-iāu koh kui tī góa ,  chòe góa ê kok ê êng-kng ;  góa ê bô͘-sū kap tāi-sîn iā lâi tiâu-kìⁿ góa ;  góa ê kok-ūi koh kian-kò͘ ,  tōa koân-pèng koh ke-thiⁿ tī góa , 37 Taⁿ góa Nî-pò͘-kah-nî-sat o-ló chun-kèng chheng-ho͘ thiⁿ-téng ê Ông ;  in-ūi I só͘-chòe--ê lóng chin-si̍t ,  I só͘-kiâⁿ--ê lóng kong-pêng ;  hiah ê kiâⁿ tī kiau-ngō͘--ê I ōe kā in kàng-kē , 
