1 Nî-pò͘-kah-nî-sat ông chō kim-siōng ,  koâiⁿ la̍k-cha̍p tiú ,  khoah la̍k tiú ;  chhāi tī Pa-pí-lûn séng ,  Tō͘-la̍h ê pîⁿ-iûⁿ , 2 Nî-pò͘-kah-nî-sat ông tiàu-chi̍p chiah ê chóng-tok ,  khim-chhe ,  sûn-bú ,  àn-chhat-si ,  pò͘-chèng-si ,  bô͘-sū ,  hoat-koaⁿ ,  kap kok-séng ê koaⁿ-oân lâi hù Nî-pò͘-kah-nî-sat ông só͘ li̍p ê siōng ,  kiâⁿ tiám-gán ê lé , 3 Tùi án-ni hiah ê chóng-tok ,  khim-chhe ,  sûn-bú ,  àn-chhat-si ,  pò͘-chèng-si ,  bô͘-sū ,  hoat-koaⁿ ,  kap kok-séng ê koaⁿ-oân lóng chū-chi̍p ,  ūi-tio̍h Nî-pò͘-kah-nî-sat só͘ li̍p ê siōng ,  kiâⁿ tiám-gán ê lé ;  chiū khiā tī Nî-pò͘-kah-nî-sat só͘ li̍p ê siōng ê thâu-chêng , 4 Hit-sî thoân bēng-lēng--ê tōa-siaⁿ kiò kóng ,  Lín chiah ê peh-sìⁿ ,  chiah ê kok ,  chiah ê khiuⁿ-kháu ê lâng ah ,  ū bēng-lēng thoân hō͘ lín , 5 lín chi̍t-ē thiaⁿ-kìⁿ sàu-kak ,  ta̍t-á ,  pî-pê ,  khîm ,  sek ,  seng ,  kap ta̍k-iūⁿ ga̍k-khì ê siaⁿ ,  chiū tio̍h phak-lo̍h kèng-pài Nî-pò͘-kah-nî-sat ông só͘ li̍p ê kim-siōng ; 6 kìⁿ-nā bô phak-lo̍h kèng-pài-ê beh chek-sî hiat-lo̍h tī iām-jia̍t ê hé-lô͘ , 7 In-ūi án-ni chèng peh-sìⁿ chi̍t-ē thiaⁿ-kìⁿ sàu-kak ,  ta̍t-á ,  pî-pê ,  khîm ,  sek ,  kap ta̍k-iūⁿ ga̍k-khì ê siaⁿ ,  chiū chiah ê peh-sìⁿ ,  chiah ê kok ,  chiah ê khiuⁿ-kháu ê lâng lóng phak-lo̍h kèng-pài Nî-pò͘-kah-nî-sat ông só͘ li̍p ê kim-siōng , 8 Hit-sî ū kúi-nā ê Ka-le̍k-tí lâng chìn-chêng lâi kò Iû-tāi lâng , 9 In tùi Nî-pò͘-kah-nî-sat ông kóng ,  Goān ông bān-sòe , 10 Ông ah ,  lí bat chhut-lēng kóng kìⁿ-nā lâng thiaⁿ-kìⁿ sàu-kak ,  ta̍t-á ,  pî-pê ,  khîm ,  sek ,  seng ,  kap ta̍k-iūⁿ ga̍k-khì ê siaⁿ ,  lóng tio̍h phak-lo̍h kèng-pài kim-siōng ; 11 kìⁿ-nā bô phak-lo̍h kèng-pài-ê beh hiat-lo̍h tī iām-jia̍t ê hé-lô͘ , 12 Taⁿ ū kúi-nā ê Iû-tāi lâng ,  chiū-sī lí só͘ phài koán-lí Pa-pí-lûn séng ê sū-bū ê ,  Sa-tek-la̍h ,  Bí-soah ,  A-pek-nî-ko ;  ông ah ,  chiah ê lâng bô iàu-kín lí ê ōe ,  m̄ ho̍k-sāi lí chiah ê siōng-tè ,  iā m̄ kèng-pài lí só͘ li̍p ê kim-siōng , 13 Hit-sî Nî-pò͘-kah-nî-sat tōa siū-khì kàu-ke̍k ,  bēng-lēng chiong Sa-tek-la̍h ,  Bí-soah ,  A-pek-nî-ko tòa--lâi ,  In chiū chiong chiah ê lâng tòa kàu ông ê bīn-chêng , 14 Nî-pò͘-kah-nî-sat mn̄g in kóng ,  Sa-tek-la̍h ,  Bí-soah ,  A-pek-nî-ko ,  lín bô ho̍k-sāi góa chiah ê siōng-tè ,  iā bô kèng-pài góa só͘ li̍p ê kim-siōng sī tiâu-kò͘-ì mah?15 Taⁿ lín koh thiaⁿ-kìⁿ sàu-kak ,  ta̍t-á ,  pî-pê ,  khîm ,  sek ,  seng ,  kap ta̍k-iūⁿ ga̍k-khì ê siaⁿ ,  nā piān-piān phak-lo̍h kèng-pài góa só͘ chō ê siōng chiū hó ;  chóng-sī lín nā m̄ kèng-pài ,  beh chek-sî hiat lín lo̍h iām-jia̍t ê hé-lô͘ ;  ū sím-mi̍h siōng-tè beh kiù lín thoat-lī góa ê chhiú ah?16 Sa-tek-la̍h ,  Bí-soah ,  A-pek-nî-ko ìn ông kóng ,  Nî-pò͘-kah-nî-sat ah ,  chit ê sū goán m̄-bián ìn lí , 17 Kó-jiân án-ni ,  goán só͘ ho̍k-sāi ê Siōng-tè ōe kiù goán chhut iām-jia̍t ê hé-lô͘ ;  ông ah ,  I iā beh kiù goán thoat-lī lí ê chhiú , 18 Nā bô án-ni ,  ông ah ,  lí tio̍h chai goán koat-toàn bô beh ho̍k-sāi lí chiah ê siōng-tè ,  iā bô beh kèng-pài lí só͘ li̍p ê kim-siōng , 19 Hit-sî ,  Nî-pò͘-kah-nî-sat móa-sim siū-khì ,  tùi Sa-tek-la̍h ,  Bí-soah ,  A-pek-nî-ko pìⁿ-bīn ,  bēng-lēng lâng khí hé-lô͘ pí pêng-siông chhit-pē khah jia̍t , 20 Iā bēng-lēng kun-tūi-tiong ióng-béng-ê kúi-nā lâng pa̍k Sa-tek-la̍h ,  Bí-soah ,  A-pek-nî-ko ,  hiat tī iām-jia̍t ê hé-lô͘ , 21 In hiah ê lâng siū pa̍k ,  iû-goân chhēng khò͘ ,  phàu ,  kap lāi-saⁿ ,  kap kî-û ê saⁿ ,  hiat tī iām-jia̍t ê hé-lô͘ , 22 In-ūi ông ê bēng-lēng chin kín-kip ,  hé-lô͘ koh chin jia̍t ,  hiah ê lia̍h Sa-tek-la̍h ,  Bí-soah ,  A-pek-nî-ko ê lâng lóng hō͘ hé-chi̍h sio-sí , 23 Sa-tek-la̍h ,  Bí-soah ,  A-pek-nî-ko ,  hí(**hit) saⁿ ê lâng lóng siū-pa̍k ,  tūi-lo̍h tī iām-jia̍t ê hé-lô͘ , 24 Hit-sî Nî-pò͘-kah-nî-sat ông gông-ngia̍h ,  kín-kín khí-lâi ,  tùi i ê bô͘-sū kóng ,  Lán kiám-m̄-sī pa̍k saⁿ-lâng ,  hiat tī hé--nih mah? In ìn ông kóng ,  Ông ah ,  sī ah , 25 Ông kóng ,  Khòaⁿ ah ,  góa khòaⁿ-kìⁿ ū sì ê lâng ,  pēng bô siū-pa̍k ,  kiâⁿ tī hé-tiong ,  iā bô siū-siong ;  hit ê tē-sì-ê ê iông-māu sī chhin-chhiūⁿ siōng-tè ê kiáⁿ , 26 Tùi hit-tia̍p Nî-pò͘-kah-nî-sat kiâⁿ kūn iām-jia̍t ê hé-lô͘-kháu ;  kiò kóng ,  Chì-koâiⁿ ê Siōng-tè ê lô͘-po̍k ,  Sa-tek-la̍h ,  Bí-soah ,  A-pek-nî-ko ,  chhut-lâi ,  lâi kàu chia ,  Sa-tek-la̍h ,  Bí-soah ,  A-pek-nî-ko chiū tùi hé-tiong chhut-lâi , 27 Hiah ê chóng-tok ,  khim-chhe ,  sûn-bú ,  kap ông ê bô͘-sū saⁿ-kap chū-chi̍p ,  khòaⁿ-kìⁿ hit saⁿ-lâng ,  hé bô la̍t thang hāi in ê seng-khu ,  in ê thâu-mn̂g iā bô sio--tio̍h ,  saⁿ-khò͘ bô piàn-ōaⁿ ,  in iā lóng bô chhàu-hé-bī , 28 Nî-pò͘-kah-nî-sat kóng ,  Sa-tek-la̍h ,  Bí-soah ,  A-pek-nî-ko ê Siōng-tè sī eng-kai o-ló ê ,  in-ūi I chhe I ê sù-chiá chín-kiù hiah ê óa-khò I ê lô͘-po̍k ,  in hoán-tùi ông ê bēng-lēng ,  pàng-sak ka-kī ê seng-khu ,  tī in ka-kī ê Siōng-tè í-gōa m̄-khéng ho̍k-sāi kèng-pài pa̍t ê siōng-tè , 29 Só͘-í góa chhut-lēng ,  chiah ê peh-sìⁿ ,  chiah ê kok ,  chiah ê khiuⁿ-kháu ê lâng ,  kìⁿ-nā ēng ōe siat-to̍k Sa-tek-la̍h ,  Bí-soah ,  A-pek-nî-ko ê Siōng-tè ,  beh chiong in ê bah koah chhùi-chhùi ,  in ê chhù beh chòe pùn-sò-tui ;  in-ūi bô pa̍t ê siōng-tè ōe kiù lâng chhin-chhiūⁿ án-ni , 30 Hit-sî ông tī Pa-pí-lûn séng ko-seng Sa-tek-la̍h ,  Bí-soah ,  A-pek-nî-ko , 
