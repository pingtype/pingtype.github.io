1 Iû-tāi ông Iok-ngá-kèng chē-ūi tē-saⁿ-nî ,  Pa-pí-lûn ông Nî-pò͘-kah-nî-sat lâi kàu Iâ-lō͘-sat-léng ,  ûi lâi kong-kek i , 2 Chú ēng Iû-tāi ông Iok-ngá-kèng kap Siōng-tè chhù-lāi khì-kū ê chi̍t-hūn kau tī i ê chhiú ;  i chiong in tòa kàu Sī-ná ê tōe ,  ji̍p i ê siōng-tè ê chhù ,  ēng hiah ê khì-kū hē tī i ê siōng-tè ê khò͘-pâng-lāi , 3 Ông hoan-hù thài-kàm-tiúⁿ ,  A-si-pí-ná ,  tio̍h tùi Í-sek-lia̍t ê ông-chhin kap kùi-cho̍k ê tiong-kan tòa kúi-nā lâng lâi ; 4 chiū-sī siàu-liân ,  bô hâ-chhû ,  bīn-māu súi ,  ū chhang-miâ tì-sek ,  thong-ta̍t ta̍k-iūⁿ ê ha̍k-būn ,  bêng-pe̍k kek-tì ,  kàu-gia̍h thang kun-sûi tī ông-kiong ê ,  tio̍h kà-sī in Ka-le̍k-tí lâng ê bûn-ha̍k kap giân-gú , 5 Ông chiū hun-phài chiong ông só͘ chia̍h ê hó-mi̍h kap só͘ lim ê chiú ,  múi-ji̍t hō͘ in chi̍t-hūn ,  pôe-iúⁿ in saⁿ-nî kú ;  jiân-āu hō͘ in kun-sûi tī ông ê bīn-chêng , 6 In tiong-kan ū Iû-tāi cho̍k ê lâng ,  Tān-í-lí ,  Hap-ná-nî-ngá ,  Bí-sa-lī ,  A-sat-lī-ngá , 7 Thài-kàm-tiúⁿ kā in hō-miâ ;  chheng Tān-í-lí chòe Pek-thê-sa-sat ;  chheng Hap-ná-nî-ngá chòe Sa-tek-la̍h ;  chheng Bí-sa-lī chòe Bí-soah ;  chheng A-sat-lī-ngá chòe A-pek-nî-ko , 8 Chóng-sī Tān-í-lí li̍p-chì bô beh ēng ông ê hó-mi̍h kap i só͘ lim ê chiú phah lâ-sâm ka-kī ,  só͘-í kiû thài-kàm-tiúⁿ iông-ún i bián-tit phah lâ-sâm ka-kī , 9 Siōng-tè hō͘ Tān-í-lí tī thài-kàm-tiúⁿ ê bīn-chêng tit-tio̍h un-hūi lîn-bín , 10 Thài-kàm-tiúⁿ kā Tān-í-lí kóng ,  Góa kiaⁿ-ùi góa ê chú ,  góa ê ông ;  i í-keng hun-phài lín ê lim-chia̍h ;  thái-thó thang hō͘ i khòaⁿ-kìⁿ lín ê bīn-māu khah-su lín tâng-nî ê siàu-liân lâng ah? nā án-ni ,  chiū hō͘ góa ê thâu-khak oh-tit pó-choân tī ông ê bīn-chêng , 11 Thài-kàm-tiúⁿ ū phài chi̍t ê kam(**kàm)-hō͘--ê koán-lí Tān-í-lí ,  Hap-ná-nî-ngá ,  Bí-sa-lī ,  A-sat-lī-ngá ; 12 Tān-í-lí tùi i kóng ,  Kiû lí chhì-khòaⁿ lí chiah ê lô͘-po̍k cha̍p-ji̍t-kú ,  hō͘ goán chia̍h-chhài lim-chúi , 13 Jiân-āu lí thang khòaⁿ goán ê bīn-māu kap hiah ê chia̍h ông hó-mi̍h ê siàu-liân lâng ê bīn-māu ;  chiū chiàu lí só͘ khòaⁿ-kìⁿ ê ,  khoán-thāi lí chiah ê lô͘-po̍k , 14 Chit ê sū i ū ún-chún in ,  chhì in cha̍p-ji̍t kú , 15 Cha̍p-ji̍t-āu khòaⁿ-kìⁿ in ê bīn-māu pí hiah ê chia̍h ông ê hó-mi̍h ê siàu-liân lâng koh khah súi khah phauh , 16 Tùi án-ni kam-hō͘ chiū thiat--khì só͘ hō͘ in ê hó-mi̍h só͘ tio̍h lim ê chiú ,  hō͘ in chia̍h chhài , 17 Chí(**cHIT) sì ê siàu-liân lâng ,  Siōng-tè hō͘ in tī ta̍k-iūⁿ ê bûn-jī ,  ha̍k-būn ,  chhang-miâ ,  tì-sek ;  Tān-í-lí koh bêng-pe̍k ta̍k-iūⁿ ê īⁿ-siōng kap bāng-kìⁿ ê tiāu-thâu , 18 Ông só͘ tiāⁿ-tio̍h chhōa in ji̍p--khì ê ji̍t í-keng kàu ,  thài-kàm-tiúⁿ chiū chhōa in ji̍p-khì kàu Nî-pò͘-kah-nî-sat ê bīn-chêng , 19 Ông kap in kóng-ōe ,  tī in chèng-lâng ê tiong-kan khòaⁿ bô chi̍t-ê ōe pí-tit Tān-í-lí ,  Hap-ná-nî-ngá ,  Bí-sa-lī ,  A-sat-lī-ngá ;  só͘-í in tit-tio̍h khiā tī ông ê bīn-chêng , 20 Ông kìⁿ ū só͘ mn̄g in ê sū ,  chiū chai in ê tì-hūi chhang-miâ pí thong-kok ê phok-sū kap su̍t-sū iâⁿ-kè cha̍p-pē , 21 Tān-í-lí kàu Kó͘-lia̍t ông goân--nî iáu tī-teh , 
