1 Pho-su ông Kó͘-lia̍t tē-saⁿ--nî ,  ū tāi-chì hián-bêng hō͘ chheng-chòe Pek-thê-sa-sat ê Tān-í-lí ;  chit ê sū sī chin-si̍t ,  koan-hē tōa kau-chiàn ,  Tān-í-lí thong-ta̍t chit ê sū ,  bêng-pe̍k chit ê īⁿ-siōng , 2 Hit-sî góa Tān-í-lí iu-būn saⁿ ê chhit-ji̍t-kî , 3 Hó ê mi̍h góa bô chia̍h ,  bah kap chiú bô ji̍p góa ê chhùi ,  iā bô ēng iû boah góa ê seng-khu ,  ti̍t-kàu móa saⁿ ê chhit-ji̍t-kî , 4 Chiaⁿ-ge̍h jī-sì-ji̍t ,  góa tī Hi-tí-kiat tōa-hô piⁿ , 5 kia̍h-ba̍k teh khòaⁿ ,  khòaⁿ ah ,  ū chi̍t-lâng ,  seng-khu chhēng iù-tōe-pò͘ ê saⁿ ,  io hâ O͘-hoat ê hó-kim ; 6 i ê seng-khu chhin-chhiūⁿ n̂g-ge̍k ,  bīn-māu chhin-chhiūⁿ sih-nà ê khoán ,  i ê ba̍k-chiu chhin-chhiūⁿ hé-pé ,  i ê chhiú kap kha sek-tì chhin-chhiūⁿ bôa-kng ê tâng ,  i kóng-ōe ê siaⁿ chhin-chhiūⁿ kui-tīn lâng ê siaⁿ , 7 Chit ê īⁿ-siōng chí-ū góa Tān-í-lí chi̍t-lâng khòaⁿ-kìⁿ ;  in-ūi kap góa tī-teh ê lâng bô khòaⁿ-kìⁿ hit ê īⁿ-siōng ;  kan-ta ngia̍uh-ngia̍uh-chhoah ,  cháu--khì bih , 8 Chhun góa ka-kī tī-teh ;  góa khòaⁿ-kìⁿ chit ê tōa īⁿ-siōng ;  sin-thé lóng bô la̍t ;  koh góa ê súi-sek pìⁿ-pháiⁿ ,  kàu lóng bô la̍t , 9 Chóng-sī góa thiaⁿ-kìⁿ i kóng-ōe ê siaⁿ ;  thiaⁿ-kìⁿ i kóng-ōe ê sî ,  góa phak-lo̍h tōe ,  bīn àⁿ tōe ,  chiū khùn tāng-bîn , 10 Khòaⁿ ah ,  ū chi̍t ki chhiú bong góa ,  hō͘ góa ēng kha-thâu-u kap chhiú-chiúⁿ tà tī tōe--nih ,  teh chhoah , 11 I chiū tùi góa kóng ,  Tōa-tōa tit-tio̍h thióng-ài ê lâng ,  Tān-í-lí ah ,  lí tio̍h bêng góa kap lí só͘ kóng chiah ê ōe ;  khí-lâi khiā ,  in-ūi góa taⁿ hōng-chhe kàu lí chia ;  i tùi góa kóng chit ê ōe ,  góa chiū khiā-teh gī-gī-chhoah , 12 I koh tùi góa kóng ,  Tān-í-lí ah ,  m̄-bián kiaⁿ ;  in-ūi tùi lí thâu-chi̍t-ji̍t choan-sim ài bêng-pe̍k ,  koh ka-kī khiam-pi tī lí Siōng-tè ê bīn-chêng ê sî ,  lí ê ōe í-keng tit-tio̍h thiaⁿ-kìⁿ ;  koh góa in-ūi lí ê ōe chiah lâi , 13 Nā-sī Pho-su kok ê jîn-kun chó͘-tòng góa jī-cha̍p-it ji̍t ;  khòaⁿ ah ,  ū tōa jîn-kun ê chi̍t-ê ,  Bí-ka-le̍k ,  lâi pang-chān góa ,  góa chiū thêng tī-hia ,  kap Pho-su hiah ê ông chòe-tīn , 14 Taⁿ góa lâi sī beh hō͘ lí bêng lí ê peh-sìⁿ ji̍t-āu só͘ beh tú-tio̍h ê sū ;  in-ūi chit ê īⁿ-siōng iáu-kú koan-hē chōe-chōe ji̍t , 15 I ēng chiah ê ōe kā góa kóng ,  góa chiū bīn ǹg-tōe ,  chēng-chēng bô kóng-ōe , 16 Khòaⁿ ah ,  ū chi̍t-ūi chhin-chhiūⁿ lâng ê khoán bong góa ê chhùi-tûn ;  góa chiū khui-chhùi ,  tùi hit-ūi khiā tī góa ê bīn-chêng-ê kóng ,  Góa ê chú ah ,  in-ūi chit ê īⁿ-siōng góa chin iu-būn ,  tì-kàu góa lóng bô la̍t , 17 Góa ê chú ê lô͘-po̍k cháiⁿ-iūⁿ ōe kap góa ê chú kóng-ōe ah? in-ūi chit-sî góa ê seng-khu lóng bô la̍t ,  iā lóng bô chhoán-khùi , 18 Koh chi̍t-ūi chhin-chhiūⁿ lâng ê khoán-ê lâi bong góa ,  hō͘ góa ū la̍t , 19 I kóng ,  Tōa tit-tio̍h thióng-ài ê lâng ,  m̄-bián kiaⁿ ;  goān lí pêng-an ;  lí tio̍h ióng-chòng ,  tio̍h ióng-chòng ,  I chi̍t-ē tùi góa kóng-ōe ,  góa chiū tit-tio̍h ū la̍t ,  kóng ,  Góa ê chú ah ,  chhiáⁿ lí kóng ,  in-ūi lí í-keng hō͘ góa ū la̍t , 20 I chiū kóng ,  Lí chai góa ūi-hô lâi lí chia mah? Taⁿ góa beh tò--khì kap Pho-su ê jîn-kun kau-chiàn ;  góa khì-liáu ,  khòaⁿ ah ,  Hi-lia̍p ê jîn-kun beh lâi , 21 Chóng-sī góa beh chiong kì-chài tī chin-si̍t ê chheh-ê chí-sī lí ;  tû lí ê tōa jîn-kun Bí-ka-le̍k í-gōa ,  bô chi̍t-ê kap góa tàu chhut-la̍t lâi tí-tng in , 
