1 Ai--ah ,  A-lī-i-le̍k ,  A-lī-i-le̍k ,  Tāi-pi̍t an-iâⁿ ê siâⁿ ,  lín chi̍t-nî kè chi̍t-nî ,  choeh-kî chiàu-siông lûn-liû , 2 Góa beh hō͘ A-lī-i-le̍k khùn-lân ,  i beh ū pi-siong ai-khàu ;  chóng-sī Góa beh khòaⁿ i chòe A-lī-i-le̍k , 3 Góa beh sì-ûi an-iâⁿ kong-kek lí ,  khí thô͘-tui phah lí ,  khí koâiⁿ-tâi kong-kek lí , 4 Lí beh kàng-kē ,  tùi tōe-tiong kóng-ōe ,  lí ê giân-gú beh sòe-sòe ,  tùi tîn-ai chhut-lâi ;  lí ê siaⁿ-im ,  beh chhin-chhiūⁿ kúi chiūⁿ-sin--ê ê siaⁿ-im tùi tōe chhut-lâi ,  lí ê giân-gú kiū-kiū-háu tùi tîn-ai chhut , 5 Lí ê tùi-te̍k ê tōa-tūi beh chhin-chhiūⁿ iù ê thô͘-hún ,  kiông-pō lâng ê tōa-tūi beh chhin-chhiūⁿ pe ê chho͘-khng ;  chit ê sū beh tiap-á-kú ê tiong-kan hut-jiân lîm-kàu , 6 Bān-kun ê Iâ-hô-hoa beh ēng lûi-tân ,  tōe-tāng ,  tōa-siaⁿ ,  kńg-lê-hong ,  tōa-hong ,  kap thun-bia̍t ê hé-iām lîm-kàu i , 7 Hit-sî kong-kek A-lī-i-le̍k chèng-kok ê tōa-tūi ,  chiū-sī it-chhè kong-kek i kap i ê ōe-só͘ ,  kap khó͘-chhó͘ i ê ,  beh chhin-chhiūⁿ bāng-kìⁿ ,  chhin-chhiūⁿ mî-sî ê īⁿ-siōng , 8 Beh chhin-chhiūⁿ iau ê lâng bāng-kìⁿ teh-chia̍h ,  kàu cheng-sîn sim iû-goân chai khang-khang ;  á-sī chhin-chhiūⁿ chhùi-ta ê lâng bāng-kìⁿ teh lim ,  kàu cheng-sîn iû-goân ià-siān ,  siūⁿ beh lim ;  chèng-kok ê tōa-tūi kap Sek-an soaⁿ kau-chiàn--ê ,  ia̍h beh chhin-chhiūⁿ án-ni , 9 Lín tio̍h gông-ngia̍h kî-koài ,  lín tio̍h ka-kī jia-pè lâi chhiⁿ-mî ,  In chùi ,  m̄-sī in-ūi chiú ,  in tian-lâi tian-khì ,  m̄-sī in-ūi kāu-chiú , 10 In-ūi Iâ-hô-hoa chiong khùn tāng-bîn ê sîn koàn tī lín ê téng-bīn ,  hong-ba̍t lín ê ba̍k-chiu ,  khàm-ba̍t lín ê thâu-khak ;  lín ê ba̍k-chiu chiū-sī sian-ti ,  lín ê thâu-khak chiū-sī sian-kiàn--ê , 11 Só͘-ū ê be̍k-sī tùi-tī lín chhin-chhiūⁿ hong--teh ê jī-iūⁿ ;  lâng chiong chit ê jī-iūⁿ kau hō͘ bat-jī ê lâng ,  kóng ,  Chhiáⁿ tha̍k i ;  i kóng ,  Góa bōe-ōe ,  in-ūi hong--teh , 12 Koh chiong chit ê jī-iūⁿ kau hō͘ m̄-bat-jī ê lâng ,  kóng ,  Chhiáⁿ tha̍k i ;  i kóng ,  Góa m̄-bat jī , 13 Chú kóng ,  In-ūi chit ê peh-sìⁿ chhin-kūn Góa ,  ēng chhùi ,  ēng chhùi-tûn chun-kèng Góa ,  sim chiū lī-khui Góa hn̄g-hn̄g ;  in ê chun-kèng Góa ,  put-kò sī thàn lâng só͘ kà-sī ê bēng-lēng nā-tiāⁿ ; 14 só͘-í Góa beh koh ēng kî-biāu ê sū khoán-thāi chit ê peh-sìⁿ ,  hit ê sū chiū-sī kî-biāu koh kî-īⁿ ;  in tì-hūi lâng ê tì-hūi beh siau-bô ,  in chhong-bêng lâng ê chhong-bêng beh khàm-ba̍t , 15 Chai-ē ah ,  hiah-ê ǹg Iâ-hô-hoa chhim-chhim khǹg in ê kè-bô͘ ,  koh tī àm-tiong kiâⁿ tāi-chì-ê ,  kóng ,  Chī-chūi khòaⁿ-kìⁿ goán? chī-chūi chai goán ah?16 Hāi ah ,  lín pōe-biū lah! Kiám thang khòaⁿ sio-hûi lâng chhin-chhiūⁿ thô͘ mah? siū-chō ê mi̍h kiám thang lūn chō-i--ê ,  kóng ,  I bô chō góa mah? á-sī siū-chòe ê mi̍h-kiāⁿ ,  kiám thang lūn chòe-i--ê kóng ,  I bô chhang-miâ mah?17 Kiám m̄-sī tiap-á-kú ê sî ,  Lī-pa-lùn piàn-chòe hó ê chhân ,  hó ê chhân khòaⁿ-chòe chhiū-nâ mah?18 Hit-ji̍t chhàu-hī-lâng--ê beh thiaⁿ-kìⁿ chheh-lāi ê ōe ,  chhiⁿ-mî-lâng ê ba̍k-chiu beh tùi bông-bū o͘-àm-tiong tit-tio̍h khòaⁿ-kìⁿ , 19 Khiam-pi ê lâng beh in-ūi Iâ-hô-hoa lâi ke-thiⁿ in ê hoaⁿ-hí ;  jîn-kan ê sòng-hiong lâng beh in-ūi Í-sek-lia̍t ê Sèng--ê lâi khoài-lo̍k , 20 In-ūi kiông-pō lâng í-keng kui tī bô ,  bú-bān ê lâng í-keng bia̍t-choa̍t ;  it-chhè chhē ki-hōe chòe-pháiⁿ ê lâng lóng siū chián-tû , 21 In ūi-tio̍h chi̍t-kù-ōe lâi chek-chōe lâng ,  siat oa̍h-tauh lâi hām-hāi tī siâⁿ-mn̂g tok-chek lâng--ê ,  ēng bô-iáⁿ ê sū óng-khut gī-lâng , 22 Só͘-í kiù-sio̍k A-pek-la̍h-hán ê Iâ-hô-hoa lūn Ngá-kok ê ke án-ni kóng ,  Ngá-kok taⁿ tek-khak bô koh kiàn-siàu ,  i ê bīn ia̍h bô piàn-sek , 23 Chóng-sī i khòaⁿ-kìⁿ i ê chèng-kiáⁿ ,  chiū-sī Góa ê chhiú só͘ chòe--ê ,  tī i ê tiong-kan ,  in beh chun Góa ê miâ chòe-sèng ,  beh chun Ngá-kok ê Sèng--ê chòe-sèng ,  beh kèng-ùi Í-sek-lia̍t ê Siōng-tè , 24 Sim-lāi hô͘-tô͘-ê beh tit-tio̍h bêng-pe̍k ,  m̄ kam-goān--ê beh siū kàu-hùn , 
