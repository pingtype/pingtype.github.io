1 Tng O͘-se-a ,  Iok-thán ,  A-hap-su ,  Hi-se-ka ,  chòe Iû-tāi ông ê sî ,  A-mô͘-su ê kiáⁿ ,  Í-sài-a só͘ tit-tio̍h lūn Iû-tāi kap Iâ-lō͘-sat-léng ê be̍k-sī , 2 Thiⁿ ah ,  tio̍h thiaⁿ ,  tōe ah ,  tio̍h àⁿ hī-khang ,  in-ūi Iâ-hô-hoa ū kóng ,  Góa bat iúⁿ-chhī kiáⁿ-jî ,  pôe-ióng in tōa-hàn ,  in kéng-jiân pōe-ge̍k Góa , 3 Gû bat i ê chú-lâng ,  lû bat i ê chú-lâng ê chô ;  chóng-sī Í-sek-lia̍t m̄-bat ,  Góa ê peh-sìⁿ bōe hiáu siūⁿ , 4 Hāi ah ,  hoān-chōe ê kok ,  pē-chōe ê peh-sìⁿ ,  kiâⁿ-pháiⁿ ê chéng-lūi ,  pāi-hoāi ê kiáⁿ-jî ;  in lī-khui Iâ-hô-hoa ,  khòaⁿ-khin Í-sek-lia̍t ê Sèng--ê ,  kap I chhiⁿ-so͘ ,  oa̍t-tò-tńg khì , 5 Lín ta̍uh-ta̍uh pōe-ge̍k ,  sī ài koh siū phah mah? Móa thâu-khak í-keng thàng-thiàⁿ ,  móa-sim soe-jio̍k , 6 Tùi kha-chioh-tóe kàu thâu-khak-téng ,  bô chi̍t-tè hó-bah ;  lóng sī siong-chhùi ,  o͘-chhiⁿ-chéng ,  kap sin-phah ê siong ;  lóng bē ū siu-chhùi ,  bē ū pau-ba̍t ,  iā bô ēng iû lūn-te̍k , 7 Lín ê tōe í-keng pha-hng ;  lín ê siâⁿ siū hé sio-húi ;  lín ê chhân-hn̂g tī lín ê bīn-chêng hō͘ gōa-pang lâng só͘ chhim-thun ;  í-keng pha-hng ,  chhin-chhiūⁿ hō͘ gōa-pang lâng só͘ pāi-hoāi-ê , 8 Chí-ū lâu Sek-an siâⁿ ,  chhin-chhiūⁿ phû-tô-hn̂g ê chháu-liâu ,  koe-á-chhân ê chháu-chhù ,  siū ûi-khùn ê siâⁿ , 9 Nā m̄-sī bān-kun ê Iâ-hô-hoa kā lán lâu tām-po̍h chhun ê peh-sìⁿ ,  lán chiū í-keng chhin-chhiūⁿ Só͘-to-má ,  chhin-chhiūⁿ Gô-mô͘-la̍h chi̍t-iūⁿ , 10 Lín Só͘-to-má ê koaⁿ-tiúⁿ ah ,  tio̍h thiaⁿ Iâ-hô-hoa ê ōe ;  lín Gô-mô͘-la̍h ê peh-sìⁿ ah ,  tio̍h àⁿ hī-khang thiaⁿ lán ê Siōng-tè ê kà-sī , 11 Iâ-hô-hoa kóng ,  Lín hiàn hiah-chōe chè-mi̍h hō͘ Góa ū sím-mi̍h lī-ek? kang mî-iûⁿ ê sio-chè kap pûi ê cheng-siⁿ ê iû ,  Góa í-keng pá-ià lah ;  gû-káng ê huih ,  iûⁿ-á ê huih ,  soaⁿ-iûⁿ-káng ê huih ,  Góa lóng bô hoaⁿ-hí , 12 Lín lâi tiâu-kìⁿ Góa ,  chī-chūi tùi lín thó chit-ê ,  lâi thún-ta̍h Góa ê īⁿ ah?13 Bo̍h-tit koh hiàn khang-khang ê lé-mi̍h ;  hiuⁿ-liāu sī Góa só͘ iàm-ò͘ⁿ--ê ;  ge̍h ê chhoe-it ,  an-hioh-ji̍t ,  tiàu-chi̍p ê chū-hōe ,  sī kiâⁿ-pháiⁿ ;  siú giâm-siok-hōe Góa lún-bōe-tiâu , 14 Lín ta̍k-ge̍h ê chhoe-it kap choeh-kî ,  Góa ê sim oàn-hūn ,  khòaⁿ i chòe tāng-tàⁿ ,  hō͘ Góa taⁿ-bōe-khí , 15 Lín kia̍h-khí chhiú ,  Góa beh ng ba̍k-chiu m̄-khòaⁿ lín ;  lín chōe-chōe kî-tó ,  Góa iā m̄-thiaⁿ ;  lín ê chhiú móa-móa thâi lâng ê huih , 16 Lín tio̍h sóe lâi ka-kī chheng-khì ;  tùi Góa ê ba̍k-chiu-chêng tû--khì lín só͘ kiâⁿ ê pháiⁿ ;  soah lín ê chòe-pháiⁿ ; 17 ha̍k-si̍p kiâⁿ-hó ,  chhē kong-pêng ,  chín-kiù siū ap-chè-ê ,  kā bô-pē ê kiáⁿ sin-oan ,  ūi chiú-kóaⁿ-lâng piān-hō͘ , 18 Iâ-hô-hoa kóng ,  Lín lâi ,  lán saⁿ-kap piān-lūn ;  lín ê chōe sui-jiân chhin-chhiūⁿ chu-âng ,  beh piàn-pe̍h chhin-chhiūⁿ seh ;  sui-jiân âng chhin-chhiūⁿ ian-chi ,  beh pe̍h chhin-chhiūⁿ iûⁿ-mn̂g , 19 Lín nā kam-sim thiaⁿ-thàn ,  beh tit-tio̍h chia̍h tōe-chiūⁿ ê hó-mi̍h , 20 Nā m̄ thiaⁿ-thàn ,  hoán-tńg pōe-ge̍k ,  beh siū to-kiàm thun-bia̍t ;  in-ūi Iâ-hô-hoa chhin-chhùi kóng i , 21 Hāi ah ,  tiong-sìn ê siâⁿ pìⁿ-chòe chhiong-ki ;  chiông-chêng chhiong-móa kong-pêng ,  kong-gī tiàm hit lāi-bīn ;  hiān-kim sī hiong-siú khiā-khí , 22 Lí ê gûn pìⁿ-chòe che-tái ;  lí ê chiú thàu-chúi , 23 Lí ê koaⁿ-tiúⁿ hoān-hoat ,  kap chha̍t tàu-phōaⁿ ;  ta̍k-ê ài siū pò͘-lō͘ ,  siàu-siūⁿ siā-lé ;  in bô ūi-tio̍h bô-pē ê kiáⁿ sin-oan ,  chiú-kóaⁿ lâng ê àn-kiāⁿ bōe tit-tio̍h kàu i ê bīn-chêng , 24 In-ūi án-ni ,  Chú ,  bān-kun ê Iâ-hô-hoa ,  Í-sek-lia̍t ê eng-hiông--ê kóng ,  Ho͘h ,  Góa beh tû Góa ê kiû-siû ,  hō͘ ka-kī khah-ōe an-tit ;  beh tùi Góa ê tùi-te̍k lâi pò-siû , 25 Góa beh koh hē-chhiú tī lí ê sin-chiūⁿ ,  it-chīn thoàn-liān lí ê che-tái ,  tû-chheng lí ê cha̍p-chit , 26 Góa beh koh siat-li̍p lí ê sím-phòaⁿ-koaⁿ chhin-chhiūⁿ khí-thâu ,  siat-li̍p lí ê bô͘-sū chhin-chhiūⁿ chá-ji̍t ;  jiân-āu lí beh chheng-chòe kong-gī ê siâⁿ ,  tiong-sìn ê siâⁿ , 27 Sek-an beh in-ūi kong-pêng tit-tio̍h kiù-sio̍k ;  in tò-tńg-lâi ê lâng beh in-ūi kong-gī tit-tio̍h kiù-sio̍k , 28 Pōe-ge̍k--ê kap hoān-chōe--ê beh chòe chi̍t-ē pāi-hoāi ;  pàng-sak Iâ-hô-hoa--ê ,  tek-khak siau-bia̍t , 29 Hiah ê lâng beh in-ūi lín só͘ hoaⁿ-hí ê siōng-chhiū lâi làu-khùi ;  lín beh in-ūi só͘ kéng ê hn̂g lâi kiàn-siàu , 30 In-ūi lín beh chhin-chhiūⁿ hio̍h ta--khì ê siōng-chhiū ;  beh chhin-chhiūⁿ bô chúi ê hn̂g , 31 Ū koân-sè-ê beh chhin-chhiūⁿ môa-sut ,  i ê só͘-chòe chhin-chhiūⁿ hé-chhiⁿ ;  lóng chòe chi̍t-ē to̍h ,  bô lâng phah-hoa , 
