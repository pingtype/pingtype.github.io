1 Lūn Mô͘-ap ê be̍k-sī , 	In-ūi chi̍t-mî ê tiong-kan Mô͘-ap ê A-jíⁿ pìⁿ-chòe hong-hòe ,  bô--khì ;  in-ūi chi̍t-mî ê tiong-kan Mô͘-ap ê Ki-jíⁿ pìⁿ-chòe hong-hòe ,  bô--khì , 2 I chiūⁿ kàu Pa-ek ,  koh khì Tí-pún ,  kàu koâiⁿ ê só͘-chāi thî-khàu ;  Mô͘-ap lâng in-ūi Nî-pho kap Bí-tí-pa ai-khàu ,  ta̍k-ê thâu-khak kng-liu-liu ,  chhùi-chhiu thì-liáu-liáu , 3 In tī koe-chhī--nih io lóng hâ môa-pò͘ ;  tī chhù-téng kap hit ê khoan-khoah ê só͘-chāi ,  ta̍k-lâng lóng thî-khàu ,  ba̍k-sái ti̍t-ti̍t lâu , 4 Hi-si̍t-pún kap Í-lī-a-lī ,  pi-ai ê siaⁿ thiaⁿ kàu Ngá-cha̍p ;  só͘-í Mô͘-ap tòa kun-khì-ê tōa-siaⁿ hoah-hiàm ;  i ê sim ngia̍uh-ngia̍uh-chhoah , 5 Góa ê sim ūi-tio̍h Mô͘-ap pi-ai ;  i ê kùi-cho̍k cháu kàu Só-jíⁿ ,  kàu Í-ki-la̍h Si-lī-si-a ;  in chiūⁿ Lō͘-hi ê lō͘ ,  ná-kiâⁿ ná-háu ;  tī Hô-lô-liām ê lō͘ ,  in-ūi húi-bia̍t chhut ai-khàu ê siaⁿ , 6 In-ūi Lêng-lîm ê chúi beh ta--khì ;  in-ūi chhiⁿ-chhùi ê chháu ko͘-tâ ;  o͘-iù ê chhài-soe bia̍t-bô ,  chhiⁿ-chhùi ê mi̍h lóng bô--khì , 7 In-ūi án-ni Mô͘-ap lâng só͘ tit-tio̍h ê châi-bu̍t kap só͘ chek-chū-ê ,  lóng beh tòa kè liú-chhiū khoe ; 8 in-ūi ai-chhám ê siaⁿ piàn-móa Mô͘-ap ê sì-kéng ,  ai-khàu ê siaⁿ thiaⁿ kàu Í-ki-liân ,  ai-khàu ê siaⁿ thiaⁿ kàu Pí-jíⁿ-í-lîm , 9 In-ūi Tí-bûn ê chúi ū huih móa-móa ;  Góa beh ke-thiⁿ Tí-bûn ê chai-lān ,  hō͘ sai lâi tui-jip Mô͘-ap tô-thoat ê peh-sìⁿ ,  kap hit só͘-chāi só͘-chhun ê lâng , 
