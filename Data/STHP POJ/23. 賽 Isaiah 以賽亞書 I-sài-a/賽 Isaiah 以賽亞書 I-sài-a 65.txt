1 Pêng-sò͘ bē bat mn̄g Góa--ê ,  taⁿ Góa hō͘ in mn̄g ;  bē ū chhē Góa--ê ,  taⁿ Góa hō͘ in tú-tio̍h ;  bē ū kiû-kiò Góa ê miâ--ê ,  Góa tùi in kóng ,  Góa tī-chia ,  Góa tī chia , 2 Góa thong-ji̍t chhun-chhiú ǹg hiah-ê pōe-ge̍k ê peh-sìⁿ ;  in chhut-chāi ka-kī ê ì-sù ,  kiâⁿ m̄-hó ê lō͘ , 3 Chiah ê peh-sìⁿ siông-siông tng-bīn jiá-tio̍h Góa ê siū-khì ;  tī hn̂g-tiong hiàn-chè ,  tī chng-hiā-téng sio-hiuⁿ ; 4 khiā-khí tī bōng-lāi ,  hioh tī ún-ba̍t ê só͘-chāi ,  chia̍h ti-bah ,  in ê khì-kū-lāi ū khó-ò͘ⁿ ê mi̍h chòe thng ; 5 koh tùi lâng kóng ,  Lí tio̍h khiā-khui ,  m̄-thang óa-kūn góa ,  in-ūi góa pí lí khah-sèng ;  chiah ê lâng sī Góa phīⁿ-khang-tiong ê hé-hun ,  sī thong-ji̍t teh-to̍h ê hé , 6 Khòaⁿ ah ,  che lóng siá tī Góa ê bīn-chêng ;  Góa bô-beh chēng-chēng ,  tek-khak beh kiâⁿ pò-èng ,  pò-èng tī in ê heng-chêng , 7 Iâ-hô-hoa kóng ,  In-ūi lín ê chōe-ok ,  kap lín ê lia̍t-chó͘ ê chōe-ok ,  tī soaⁿ--nih sio-hiuⁿ ,  tī niá-téng siat-to̍k Góa ;  só͘-í Góa beh chiàu in pêng-sò͘ só͘-kiâⁿ--ê ,  pò-èng tī in ê heng-chêng , 8 Iâ-hô-hoa án-ni kóng ,  Chhin-chhiūⁿ tī phû-tô-pha-lāi tú-tio̍h ū sin-chiú ,  ū lâng kóng ,  M̄-thang húi-hoāi ,  in-ūi ū hok-khì tī hit lāi-bīn ,  Góa in-ūi Góa chiah ê lô͘-po̍k ê iân-kò͘ ,  ia̍h beh chiàu án-ni lâi kiâⁿ ,  bô beh it-chīn bia̍t in , 9 Góa beh tùi Ngá-kok ê tiong-kan chhōa-chhut hō͘-è ,  tùi Iû-tāi ê tiong-kan chhōa-chhut sêng-chiap Góa ê chèng-soaⁿ--ê ;  Góa kéng ê peh-sìⁿ beh sêng-chiap--i ,  Góa chiah ê lô͘-po̍k beh tī-hia khiā-khí , 10 Sa-lûn beh chiâⁿ-chòe chhī-iûⁿ ê só͘-chāi ,  A-kat ê soaⁿ-kok beh chiâⁿ-chòe gû-kûn tó teh-khùn ê só͘-chāi ;  lóng sī beh hō͘ chhē Góa ê peh-sìⁿ só͘ tit-tio̍h , 11 Chóng-sī lín chiah-ê pàng-sak Iâ-hô-hoa ,  bōe-kì-tit Góa ê sèng-soaⁿ ,  kā Ka-tek pān-toh ,  kā Bí-nî koàn-tiān tiau-hô ê chiú--ê ; 12 Góa beh chù-tiāⁿ lín kui tī to-ē ,  lóng beh khut-sin siū-thâi ;  in-ūi Góa kiò ,  lín bô ìn ,  Góa kóng-ōe ,  lín bô thiaⁿ-thàn ;  hoán-tńg kiâⁿ Góa ba̍k-chiu-tiong khòaⁿ-chòe pháiⁿ ê ,  kéng Góa só͘ bô hoaⁿ-hí--ê , 13 Só͘-í Chú Iâ-hô-hoa án-ni kóng ,  Khòaⁿ ah ,  Góa ê lô͘-po̍k beh chia̍h ,  lín beh iau ;  khòaⁿ ah ,  Góa ê lô͘-po̍k beh lim ,  lín beh chhùi-ta ;  khòaⁿ ah ,  Góa ê lô͘-po̍k beh hoaⁿ-hí ,  lín beh kiàn-siàu , 14 Khòaⁿ ah ,  Góa ê lô͘-po̍k ,  in-ūi sim khoài-lo̍k ,  chhut hoaⁿ-hí ê siaⁿ ,  lín beh in-ūi sim iu-chhiû ai-khàu ,  koh in-ūi sim-sîn iu-siong ai-háu , 15 Lín beh lâu lín ê miâ ,  hō͘ Góa kéng ê peh-sìⁿ kí i lâi chiù-chó͘ ;  Chú Iâ-hô-hoa beh thâi lín ;  lēng-gōa ēng sin ê miâ chheng I ê lô͘-po̍k , 16 Án-ni tī tōe-chiūⁿ ūi ka-kī kiû hok-khì-ê ,  beh ǹg chin-si̍t ê Siōng-tè kiû hok-khì ;  tī tōe-chiūⁿ lâi chiù-chōa--ê ,  beh kí chin-si̍t ê Siōng-tè lâi chiù-chōa ;  in-ūi chá-chêng ê hoān-lān í-keng bōe-kì-tit ,  ia̍h tùi Góa ê ba̍k-chiu-chêng khǹg-ba̍t , 17 Khòaⁿ ah ,  Góa chhòng-chō sin-thiⁿ sin-tōe ,  í-chêng ê sū bô koh kì-liām ,  ia̍h bô koh tui-siūⁿ , 18 Lín tio̍h in-ūi Góa só͘ chhòng-chō--ê lâi éng-oán hoaⁿ-hí khoài-lo̍k ;  in-ūi Góa chhòng-chō Iâ-lō͘-sat-léng chòe hoaⁿ-hí--ê ,  chhòng-chō i ê peh-sìⁿ chòe khoài-lo̍k--ê , 19 Góa beh in-ūi Iâ-lō͘-sat-léng lâi hoaⁿ-hí ,  in-ūi Góa ê peh-sìⁿ lâi khoài-lo̍k ;  kî-tiong tek-khak bô koh thiaⁿ-kìⁿ thî-khàu ê siaⁿ ,  kap ai-háu ê siaⁿ , 20 Kî-tiong tek-khak bô ū kúi-ji̍t-á sí-khì ê eⁿ-á ,  ia̍h bô ū hè-siū bô móa-chiok ê lāu-lâng ;  in-ūi chi̍t-pah hè sí--ê ,  iáu-sǹg sī gín-ná ,  chi̍t-pah hè sí ê chōe-jîn ,  iáu-kú sī siū chiù-chó͘ ê , 21 In beh khí-chhù ,  ka-kī khiā-khí ;  chai-chèng phû-tô-hn̂g lâi chia̍h i ê ké-chí , 22 In bô beh khí-chō ,  hō͘ pa̍t-lâng khiā i ;  in bô beh chai-chèng ,  hō͘ pa̍t-lâng chia̍h i ;  in-ūi Góa ê peh-sìⁿ ê ji̍t-chí beh chhin-chhiūⁿ chhiū ê ji̍t-chí ;  Góa kéng ê peh-sìⁿ chhin-chhiú tio̍h-bôa tit-tio̍h-ê beh kú-tn̂g hióng-siū i , 23 In tek-khak bô khang-khang tio̍h-bôa ,  só͘-siⁿ--ê ia̍h bô tú-tio̍h chai-hāi ;  in-ūi in lóng sī tit-tio̍h Iâ-hô-hoa sù-hok--ê ê hō͘-è ,  in ê kiáⁿ-sun ia̍h beh kap i ū-hūn , 24 In iáu-bē kiû-kiò ,  Góa chiū ìn i ,  tú-tú teh kóng ê sî ,  Góa chiū thiaⁿ i , 25 Chhâi-lông beh kap iûⁿ-ko saⁿ-kap chia̍h ,  sai beh chia̍h chháu chhin-chhiūⁿ gû ;  thô͘-hún beh chòe chôa ê chia̍h-mi̍h ,  Tī Góa ê sèng-soaⁿ piàn-tōe ,  lóng bô sún-siong ,  bô chân-hāi ;  che sī Iâ-hô-hoa kóng--ê , 
