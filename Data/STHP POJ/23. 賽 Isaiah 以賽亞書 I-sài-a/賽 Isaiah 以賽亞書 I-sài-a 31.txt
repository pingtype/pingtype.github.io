1 Ū chai-ē ah ,  hiah-ê lo̍h-khì Ai-ki̍p kiû pang-chān--ê ,  in óa-khò bé ;  ia̍h óa-khò chhia ,  in-ūi i chōe ;  óa-khò bé-peng ,  in-ūi i kiông ;  chóng-sī bô ì-hiòng Í-sek-lia̍t ê Sèng--ê ,  ia̍h bô kiû Iâ-hô-hoa , 2 Iâ-hô-hoa kî-si̍t ū tì-hūi ,  I beh kàng chai-ē ,  bô siu tò-tńg I ê ōe ;  beh khí-lâi kong-kek hiah ê pháiⁿ-lâng ê ke ,  koh kong-kek hiah-ê pang-chān lâng chòe pháiⁿ--ê , 3 Ai-ki̍p lâng put-kò sī lâng ,  m̄-sī Siōng-tè ;  in ê bé put-kò sī bah ,  m̄-sī sîn ;  Iâ-hô-hoa chi̍t-ē chhun-chhiú ,  hit ê pang-chān lâng--ê beh tak--tio̍h ,  hit-ê siū pang-chān--ê beh poa̍h-tó ,  lóng saⁿ-kap bia̍t-bô , 4 In-ūi Iâ-hô-hoa tùi góa án-ni kóng ,  Chhin-chhiūⁿ sai kap sòe-chiah sai kò͘ i só͘ jiàu--tio̍h ê mi̍h ,  chiū hm̄-hm̄-háu ,  sui-jiân tiàu-chi̍p chōe-chōe bo̍k-chiá lâi kong-kek i ,  i lóng bô in-ūi in ê siaⁿ lâi kiaⁿ-hiâⁿ ,  ia̍h bô in-ūi in ê soan-hoa lâi khut-ho̍k ;  chhin-chhiūⁿ án-ni ,  bān-kun ê Iâ-hô-hoa beh lîm-kàu ,  kau-chiàn tī Sek-an soaⁿ kap i ê soaⁿ-niá , 5 Chhin-chhiūⁿ chiáu thí-khui si̍t ,  án-ni bān-kun ê Iâ-hô-hoa beh pó-hō͘ Iâ-lō͘-sat-léng ;  koh pó-hō͘ i ,  koh khan-kiù i ,  koh pôaⁿ-kè lâi kiù i , 6 Í-sek-lia̍t ê kiáⁿ-sun ah ,  lín só͘ chhim-chhim pōe-ge̍k-ê ,  taⁿ tio̍h kui-ǹg I , 7 In-ūi kàu hit-ji̍t ,  ta̍k-lâng beh chiong i gûn ê ngó͘-siōng ,  kim ê ngó͘-siōng ,  chiū-sī lín ê chhiú só͘ chō ,  hām-lo̍h lín tī chōe--ê ,  lóng pàng-sak i , 8 A-su̍t lâng beh sí tī to-ē ,  m̄-sī tùi-tī lâng ,  ia̍h m̄-sī pêng-siông lâng ê to beh bia̍t i ;  i beh tùi to ê bīn-chêng lâi tô-siám ,  i ê siàu-liân lâng beh chòe khó͘-kang , 9 I ê chio̍h-pôaⁿ beh in-ūi kiaⁿ-hiâⁿ lâi bô--khì ;  i ê siú-léng beh in-ūi tōa-kî lâi kiaⁿ-hiâⁿ ;  che sī hit ê ū hé tī Sek-an ,  ū lô͘ tī Iâ-lō͘-sat-léng ê Iâ-hô-hoa kóng ê , 
