1 Chèng hái-sū ah ,  tio̍h tī Góa ê bīn-chêng chēng-chēng ;  chèng peh-sìⁿ tio̍h tit-tio̍h sin ê khùi-la̍t ;  lóng tio̍h kūn-chêng lâi ,  chiah thang lâi kóng-ōe ;  lán thang tāi-ke lâi piān-lūn , 2 Chī-chūi tùi tang-hng heng-khí chi̍t-lâng ,  ēng kong-gī tiàu i lâi kàu I ê kha-chêng ah? chiong lia̍t-kok kau-hō͘ i ,  hō͘ i koán-hat kun-ông ;  chiong in chhin-chhiūⁿ tîn-ai kau hō͘ i ê to ,  chhin-chhiūⁿ hong-chhe ê chháu-á-iù kau-hō͘ i ê keng , 3 I tui-kóaⁿ in ,  kiâⁿ i só͘ bē-bat kiâⁿ ê lō͘ ,  an-jiân kè-khì , 4 Chī-chūi chòe chit-ê lâi chiâⁿ--i ,  tùi khí-thâu tiàu le̍k-tāi ah? Góa Iâ-hô-hoa ,  sī khí-thâu ê ,  ia̍h sī lō͘-bé--ê ,  Góa chiū-sī I , 5 Hái-sū khòaⁿ-kìⁿ chiū kiaⁿ-hiâⁿ ;  tōe-ke̍k ia̍h ngia̍uh-ngia̍uh-chhoah ,  chiū kūn-óa lâi , 6 In ta̍k-lâng saⁿ pang-chān ;  tùi hiaⁿ-tī kóng ,  Tio̍h chòng-táⁿ , 7 Ba̍k-chhiūⁿ bián-lē gûn-chhiūⁿ ;  ēng thûi phah-kng--ê bián-lē phah-tiam--ê ,  lūn hōaⁿ-io̍h ê kang-hu kóng ,  Hōaⁿ-liáu hó ;  koh ēng teng tèng-tiâu ,  hō͘ i bô iô-tāng , 8 To̍k-to̍k lí ,  Í-sek-lia̍t ,  sī Góa ê lô͘-po̍k ;  Ngá-kok sī Góa só͘ kéng-soán ê ,  Góa ê pêng-iú A-pek-la̍h-hán ê hō͘-è ; 9 lí sī Góa tùi tōe-ke̍k só͘ tòa--lâi-ê ,  tùi tōe ê kak-thâu só͘ tiàu--lâi-ê ,  koh tùi lí kóng ,  Lí sī Góa ê lô͘-po̍k ,  Góa kéng-soán lí ,  ia̍h bô khì-choa̍t lí , 10 Lí bo̍h-tit kiaⁿ-hiâⁿ ,  in-ūi Góa kap lí saⁿ-kap tī-teh ;  bo̍h-tit lún-neh ,  in-ūi Góa sī lí ê Siōng-tè ;  Góa tek-khak kian-kò͘ lí ,  Góa tek-khak pang-chān lí ,  Góa tek-khak ēng Góa kong-gī ê chiàⁿ-chhiú hû-chhî lí , 11 Khòaⁿ ah ,  hoān-nā tōa siū-khì lí--ê ,  tek-khak lóng làu-khùi kiàn-siàu ;  kap lí saⁿ-chiⁿ--ê tek-khak chhin-chhiūⁿ bô ,  ia̍h beh bia̍t-bô , 12 Kap lí saⁿ-chiⁿ--ê ,  lí beh chhē in ,  ia̍h chhē bô ;  kap lí cheng-chiàn--ê ,  beh chhin-chhiūⁿ bô mi̍h ,  chiâⁿ-chòe khang-hu , 13 In-ūi Góa Iâ-hô-hoa ,  lí ê Siōng-tè ,  beh khan lí ê chiàⁿ-chhiú ,  kā lí kóng ,  M̄-bián kiaⁿ ,  Góa beh pang-chān lí , 14 Chhin-chhiūⁿ tō͘-ún ê Ngá-kok ,  kap lín Í-sek-lia̍t lâng ,  m̄-bián kiaⁿ ;  Iâ-hô-hoa kóng ,  Góa beh pang-chān lí ,  kiù-sio̍k lí--ê chiū-sī Í-sek-lia̍t ê Sèng--ê , 15 Khòaⁿ ah ,  Góa beh hō͘ lí chòe phah gō͘-kak sin ê khì-kū ,  lāi koh ū-khí ;  lí beh chiong soaⁿ-niá phah kàu chhùi-chhùi ,  hō͘ soaⁿ-thâu chhin-chhiūⁿ chho͘-khng , 16 Lí beh pòa--in ,  hong beh kā in chhe--khì ,  kńg-lê-hong beh kā in sàu--khì ;  chóng-sī lí beh in-ūi Iâ-hô-hoa lâi hoaⁿ-hí ,  in-ūi Í-sek-lia̍t ê Sèng--ê lâi khoa-kháu , 17 Sòng-hiong khùn-khó͘ ê lâng chhē chúi ,  ia̍h chhē bô ;  in in-ūi chhùi khoah ,  chi̍h ta ;  Góa Iâ-hô-hoa beh ìn--in ,  Góa Í-sek-lia̍t ê Siōng-tè tek-khak bô pàng-sak in , 18 Góa beh tī bô-chháu ê soaⁿ khui kang-hô ,  tī soaⁿ-kok-tiong khui chúi-chôaⁿ ;  Góa beh hō͘ soa-bô͘ pìⁿ-chòe chúi-tî ,  hō͘ ta-tōe pìⁿ-chòe chúi-chôaⁿ , 19 Góa beh tī khòng-iá chai pek-hiuⁿ-chhiū ,  chō-kiap-chhiū ,  kong-liam-chhiū ,  kap iá kaⁿ-ná-chhiū ;  Góa tī soa-bô͘ beh chiong siông-chhiū ,  sam-chhiū ,  kap n̂g-iông-chhiū chòe chi̍t-ē chai ; 20 thang hō͘ lâng lâi khòaⁿ ,  lâi chai lâi siūⁿ ,  saⁿ-kap bêng-pe̍k ;  che sī Iâ-hô-hoa ê chhiú só͘ chòe--ê ,  sī Í-sek-lia̍t ê Sèng--ê só͘ chhòng-chō--ê , 21 Iâ-hô-hoa kóng ,  Lín tio̍h thê-khí lín ê àn-kiāⁿ ;  Ngá-kok ê Jîn-kun kóng ,  Lín tio̍h pâi-lia̍t lín ū chèng-kù ê lí-iû , 22 In tio̍h pâi-lia̍t i ,  tio̍h hō͘ goán chai chiong-lâi beh cháiⁿ-iūⁿ ;  hō͘ goán chai í-chêng ê sū sī sím-mi̍h ,  hō͘ goán thang káng-kiù ,  tit-tio̍h chai sū ê kiat-kio̍k ;  á-sī chiong beh lâi ê sū kóng hō͘ goán thiaⁿ , 23 Tio̍h hō͘ goán chai chiong-lâi ê sū ,  thang hō͘ goán chai lín sī siōng-tè ;  he̍k-sī hó ,  he̍k-sī pháiⁿ ,  lín tio̍h kiâⁿ i ,  hō͘ goán gông-ngia̍h lâi saⁿ-kap khòaⁿ , 24 Khòaⁿ ah ,  lín sio̍k tī bô ,  lín ê só͘-chòe sio̍k tī khang-hu ;  hit-ê kéng-soán lín--ê sī khó-ò͘ⁿ , 25 Góa tùi pak-hng heng-khí chi̍t-lâng ,  i chiū lâi ;  i tùi ji̍t-chhut ê só͘-chāi kiû-kiò Góa ê miâ--ê ;  i beh ta̍h chiáng-koân--ê chhin-chhiūⁿ he-thô͘ ,  chhin-chhiūⁿ sio-hûi sai-hū ta̍h-thô͘ chi̍t-iūⁿ , 26 Chī-chūi tùi khí-thâu kóng-bêng chit ê sū ,  hō͘ goán chai ;  chī-chūi tùi khí-thâu kóng-bêng ,  hō͘ goán kóng ,  I bô-chhò ah? chóng-sī bô ū kóng-bêng ,  bô ū pâi-lia̍t ,  bô ū thiaⁿ-kìⁿ lín ê ōe--ê , 27 Góa tāi-seng tùi Sek-an kóng ,  Khòaⁿ ah ,  khòaⁿ ah ;  Góa beh chiong chi̍t-ūi pò hó siau-sit--ê siúⁿ-sù Iâ-lō͘-sat-léng , 28 Góa khòaⁿ i ,  bô chi̍t-lâng ;  in tiong-kan ia̍h bô bô͘-sū ,  tī Góa mn̄g ê sî ,  thang ìn chi̍t-kù , 29 Khòaⁿ ah ,  in lóng-sī khang-hu ,  in ê só͘-chòe sī bô-mi̍h ;  in só͘ chù ê ngó͘-siōng lóng-sī hong ,  lóng-sī khang-hu ê , 
