1 Pa-pí-lûn ê chāi-sek-lú ah ,  lo̍h--lâi chē tī tîn-ai ;  Ka-le̍k-tí ê cha-bó͘-gín-ná ah ,  bô chō-ūi ,  tio̍h chē tī thô͘-kha ;  in-ūi lí bô koh chheng chòe nńg-chiáⁿ iù-siù ê , 2 Tio̍h ēng chio̍h-bō bō be̍h ;  tû-khì lí ê phè ,  thǹg lí ê tn̂g-saⁿ ,  lō͘-hiān lí ê kha-thúi ,  liâu-kè khoe , 3 Lí ê ē-thé beh lō͘-hiān ,  lí ê kiàn-siàu beh hō͘ lâng khòaⁿ-kìⁿ ;  Góa beh pò-siû ,  bô khoan-iông chi̍t-lâng , 4 Kiù-sio̍k goán ê Chú ,  I ê miâ sī bān-kun ê Iâ-hô-hoa ,  sī Í-sek-lia̍t ê Sèng-ê , 5 Ka-le̍k-tí ê cha-bó͘-gín-ná ah ,  lí tio̍h chēng-chēng chē ,  ji̍p tī àm-tiong ;  in-ūi lí bô koh chheng chòe lia̍t-kok ê chú-bú , 6 Góa siū-khì Góa ê peh-sìⁿ ,  Góa hō͘ Góa ê sán-gia̍p siū lêng-jio̍k ,  chiong in kau tī lí ê chhiú ;  lí lóng bô lîn-bín in ,  chiong lí ke̍k-tāng ê taⁿ kòa tī lāu-lâng ê sin-chiūⁿ , 7 Lí ka-kī kóng ,  Góa beh éng-éng chòe chú-bú ;  só͘-í lí bô chiong chiah ê sū khòa tī sim--nih ,  ia̍h bô siūⁿ i ê kiat-kio̍k , 8 Lí chit-ê iàn-lo̍k ,  an-jiân chē-ê ,  taⁿ tio̍h thiaⁿ chit ê ōe ,  lí sim-lāi kóng ,  Chí-ū góa ,  góa í-gōa bô pa̍t-ê ;  góa tek-khak bô tì-kàu chiú-kóaⁿ ,  ia̍h bô tú-tio̍h sí-kiáⁿ ê sū , 9 Chóng-sī sí-kiáⁿ chiú-kóaⁿ chit nn̄g kiāⁿ sū ,  tī chi̍t-ji̍t ba̍k-nih-kú ê tiong-kan beh lîm-kàu lí ;  tī lí kiâⁿ chōe-chōe siâ-su̍t ,  tōa-tōa ūi-hû liām-chiù ê sî ,  chí(**chit) nn̄g hāng sū beh choân-jiân lîm-kàu lí , 10 Lí pêng-sò͘ óa-khò lí ê pháiⁿ ,  kóng ,  Bô lâng khòaⁿ-kìⁿ góa ;  lí ê tì-hūi chhang-miâ bê-he̍k lí ;  koh lí sim-lāi kóng ,  Chí-ū góa ,  góa í-gōa bô pa̍t-ê , 11 In-ūi án-ni chai-ē beh lîm-kàu lí ;  lí m̄-chai tùi toh-lo̍h lâi ;  chai-hāi kàu-tī lí ,  lí ia̍h bōe-ōe tû-khì ;  só͘-í m̄-chai ê húi-bia̍t ia̍h beh hut-jiân lîm-kàu lí , 12 Tio̍h khí-lâi khiā ,  ēng lí ê siâ-su̍t kap lí chōe-chōe ê hû-chiù ,  chiū-sī tùi lí siàu-liân só͘ tio̍h-bôa ha̍k-si̍p--ê ,  kiám-chhái ōe tit-tio̍h lī-ek ,  á-sī tit-tio̍h khah-iâⁿ , 13 Lí ê kè-e̍k thài-chōe ,  tì-kàu ià-siān ;  taⁿ hō͘ hiah-ê koan thiⁿ-siōng--ê ,  khòaⁿ chhiⁿ-sîn--ê ,  tī ge̍h-chhoe kóng chhàm-gú ê ,  lóng khí-lâi ,  kiù lí thoat-lī só͘ beh lîm-kàu lí ê sū , 14 Khòaⁿ ah ,  in beh chhin-chhiūⁿ chháu-á siū hé sio ;  bōe-ōe kiù ka-kī thoat-lī hé-iām ê la̍t ;  ia̍h bô hé-thòaⁿ thang hang-sio ,  ia̍h bô hé thang chē tī i ê bīn-chêng , 15 Lí só͘ tio̍h-bôa ha̍k-si̍p ê sū tùi-tī lí lóng beh chhin-chhiūⁿ án-ni ;  tùi lí siàu-liân ê sî kap lí chòe seng-lí--ê ia̍h ta̍k-lâng tò-khì i ê pún só͘-chāi ,  bô lâng kiù lí , 
