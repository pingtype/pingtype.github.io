1 Lín ê Siōng-tè kóng ,  Lín tio̍h an-ùi ,  an-ùi Góa ê peh-sìⁿ , 2 Tio̍h tùi Iâ-lō͘-sat-léng kóng hó-ōe ,  koh pò i chai ,  i ê kau-chiàn í-keng chīn ,  i ê chōe-kòa í-keng sià ;  i ūi-tio̍h i it-chhè ê chōe ,  tùi Iâ-hô-hoa ê chhiú ka-pē siū hêng-hoa̍t , 3 Ū siaⁿ kiò kóng ,  Tī khòng-iá pī-pān Iâ-hô-hoa ê lō͘ ,  tī soa-bô͘ ê tōe ,  siu-pîⁿ lán ê Siōng-tè ê tōa-lō͘ , 4 Chiah ê soaⁿ-kok lóng beh thūn hō͘ i tīⁿ ,  tōa-sòe ê soaⁿ-thâu lóng beh ku̍t hō͘ i kē ;  oan-oat--ê ,  beh kóe hō͘ i ti̍t ,  khâm-khia̍t--ê ,  beh siu hō͘ i pîⁿ , 5 Iâ-hô-hoa ê êng-kng tek-khak hián-hiān ,  hoān-nā ū hiat-khì-ê beh lóng khòaⁿ-kìⁿ ;  in-ūi che sī Iâ-hô-hoa chhin-chhùi kóng--ê , 6 Ū siaⁿ kóng ,  Lí tio̍h kiò ,  i kóng ,  Góa tio̍h kiò sím-mi̍h? kìⁿ-nā ū hiat-khì--ê lóng chhin-chhiūⁿ chháu ,  i ê êng-kng lóng chhin-chhiūⁿ soaⁿ--nih ê hoe ;  chháu ōe ta ,  hoe ōe siā ; 7 in-ūi Iâ-hô-hoa ê khì chhe tī i ê téng-bīn ;  peh-sìⁿ chin-chiàⁿ sī chháu , 8 Chháu ōe ta ,  hoe ōe siā ;  to̍k-to̍k lán ê Siōng-tè ê ōe tek-khak éng-oán tī-teh , 9 Pò hó siau-sit hō͘ Sek-an--ê ah ,  lí tio̍h chiūⁿ koâiⁿ-soaⁿ ;  pò hó siau-sit hō͘ Iâ-lō͘-sat-léng--ê ah ,  lí tio̍h chīn-la̍t chhut lí ê siaⁿ ;  tio̍h chhut-siaⁿ ,  m̄-bián kiaⁿ ;  tùi Iû-tāi ê siâⁿ kóng ,  Khòaⁿ ah ,  lín ê Siōng-tè , 10 Khòaⁿ ah ,  Chú Iâ-hô-hoa beh chhin-chhiūⁿ tōa koân-lêng--ê lîm-kàu  ,  I ê chhiú tek-khak ūi I chiáng-koân ;  khòaⁿ ah ,  I ê siúⁿ-sù tī I hia ,  I ê pò-tap ia̍h tī I ê bīn-chêng , 11 I beh chhin-chhiūⁿ bo̍k-chiá kò͘ I ê iûⁿ-kûn ,  I beh ēng chhiú âⁿ-óa iûⁿ-á-kiáⁿ ,  phō i tī heng-chêng ,  bān-bān chhōa hiah-ê hō͘ iûⁿ-á suh-lin--ê , 12 Chī-chūi bat ēng chhiú-sim niû chiah ê chúi ,  ēng chhiú-hó͘-kháu niû kiong-chhong ,  ēng táu tóe tōa-tōe ê thô͘-hún ,  ēng chhìn chhìn soaⁿ-niá ,  ēng thian-phêng phêng soaⁿ-thâu ah?13 Chī-chūi bat chhek-to̍k Iâ-hô-hoa ê sim ,  á-sī chòe I ê bô͘-sū lâi chí-kàu I ah?14 I kap chī-chūi siong-liông ,  chī-chūi kà-sī I ,  chiong kong-pêng ê lō͘ chí-sī I ,  koh chiong tì-sek kà-sī I ,  chiong thong-ta̍t ê tō-lō͘ chí-kàu I ah?15 Khòaⁿ ah ,  bān peh-sìⁿ lóng chhin-chhiūⁿ chúi-tháng ê chi̍t-tih-chúi ,  koh chhin-chhiūⁿ thian-phêng-téng ê tîn-ai ;  I the̍h chiah ê hái-sū khí-lâi chhin-chhiūⁿ ke̍k bî-sòe ê mi̍h , 16 Lī-pa-lùn bô kàu-gia̍h thang chòe hé-chhâ ,  kî-tiong ê cháu-siù bô kàu-gia̍h chòe sio-chè , 17 Bān peh-sìⁿ tī I ê bīn-chêng chhin-chhiūⁿ bô mi̍h ;  hō͘ I khòaⁿ ke̍k-kî bô ,  chiū-sī khang-khang , 18 Lín kiù-kèng beh chiong chī-chūi pí-phēng Siōng-tè? ēng sím-mi̍h hêng-siōng kap Siōng-tè pí-phēng ah?19 Ngó͘-siōng sī sai-hū chù-chō ,  gûn-chhiūⁿ ēng kim an--i ,  kā i chù gûn-liān , 20 Sòng-hiong lâng bô la̍t thang hiàn chit-hō mi̍h ,  chiū kéng bōe-ōe hiú-hoāi ê chhâ ,  ūi i chhē kî-khiáu ê sai-hū ,  chhāi bōe-ōe iô-tāng ê ngó͘-siōng , 21 Lín kiám bē chai mah? lín kiám bē thiaⁿ-kìⁿ mah? tùi khí-thâu kiám bô kā lín kóng mah? tùi siat-li̍p tōe ê kun-ki lín kiám bô bêng-pe̍k mah?22 Chú chē tī tōe ê tōa-khoân ,  tōe-chiūⁿ khiā-khí ê peh-sìⁿ chhin-chhiūⁿ chháu-meh ;  I tián-khui thiⁿ chhin-chhiūⁿ tiùⁿ-pak ,  an-tì i ,  chhin-chhiūⁿ thang khiā-khí ê pò͘-pîⁿ , 23 I hō͘ kun-ông kui tī bô ;  hō͘ tōe-chiūⁿ ê sím-phòaⁿ-koaⁿ chiâⁿ-chòe khang-hu , 24 In sī tú-á chai ,  tú-á chèng ;  i ê châng tú-á tèng-kun tī tōe--nih ;  I chi̍t-ē chhe tī i téng-bīn ,  chiū lóng ko͘-tâ ,  kńg-lê-hong chiong i chhe--khì ,  chhin-chhiūⁿ chháu-iù chi̍t-iūⁿ , 25 Chì-sèng-ê kóng ,  Lín beh ēng chī-chūi pí-phēng Góa ,  hō͘ Góa kap i pîⁿ ah?26 Lín kia̍h-ba̍k khòaⁿ téng-bīn ,  khòaⁿ chī-chūi chhòng-chō chiah-ê ,  chiàu siàu-ba̍k chhōa hiah ê bān-kun chhut-lâi ;  I chi̍t-ê chi̍t-ê chheng in ê miâ ;  in-ūi I ê koân-lêng ,  koh in-ūi I ê tōa koân-lêng ,  tōa khùi-la̍t ,  liân chi̍t-ê ia̍h bô khiàm , 27 Ngá-kok ah ,  lí siáⁿ-sū kóng ,  Í-sek-lia̍t ah ,  lí siáⁿ-sū kóng ,  Góa ê tō-lō͘ ún-ba̍t tī Iâ-hô-hoa ,  góa ê àn-kiāⁿ bô tit-tio̍h Siōng-tè liāu-lí , 28 Lí kiám bē chai mah? Lí kiám bē thiaⁿ-kìⁿ mah? éng-éng tī-teh ê Siōng-tè ,  Iâ-hô-hoa ,  chhòng-chō tōe-ke̍k--ê ,  I bô ià ,  ia̍h bô siān ;  I ê tì-hūi bô thang chhek-to̍k , 29 Ià-siān--ê I hō͘ i lêng-le̍k ;  nńg-chiáⁿ-ê ,  I ke-thiⁿ i ê khùi-la̍t , 30 Siàu-liân lâng ia̍h ōe ià ōe siān ,  ióng-chòng ê lâng ia̍h ōe poa̍h-tó , 31 To̍k-to̍k óa-khò Iâ-hô-hoa--ê beh tit-tio̍h sin ê khùi-la̍t ;  in beh chhin-chhiūⁿ eng-chiáu thí-si̍t pe-koâiⁿ ;  in cháu ,  ia̍h bô ià ;  kiâⁿ ia̍h bô siān , 
