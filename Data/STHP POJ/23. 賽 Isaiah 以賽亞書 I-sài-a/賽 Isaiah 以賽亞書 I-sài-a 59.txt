1 Khòaⁿ ah ,  Iâ-hô-hoa ê chhiú m̄-sī té ,  bōe-ōe chín-kiù ;  hī-khang m̄-sī tāng ,  bōe-ōe thiaⁿ , 2 Chiū-sī lín ê chōe-kòa hō͘ lín kap Siōng-tè keh-tn̄g ,  lín ê chōe-ok hō͘ I tùi lín ng-bīn ,  bô thiaⁿ , 3 In-ūi lín ê chhiú bak--tio̍h huih ,  lín ê chńg-thâu-á bak-tio̍h chōe-ok ,  lín ê chhùi-tûn kóng pe̍h-chha̍t ,  lín ê chi̍h kóng-chhut pháiⁿ-ōe , 4 Bô lâng ēng kong-gī lâi pín-bêng ,  bô lâng chiàu sêng-si̍t lâi piān-hō͘ ;  lóng sī óa-khò hu-ké ,  kóng pe̍h-chha̍t ;  só͘ hoâi-īn--ê sī chân-hāi ,  só͘ siⁿ--ê sī siâ-phiah , 5 In pū to̍k-chôa ê nn̄g ,  kiⁿ ti-tu bāng ,  lâng chia̍h i ê nn̄g tek-khak sí ,  chit ê nn̄g nā ta̍h-phòa tek-khak chhut ok-chôa , 6 In só͘ kiⁿ ê bāng bōe-ōe chiâⁿ-chòe i-ho̍k ,  in só͘-chòe--ê bōe-ōe ka-kī jia-khàm ;  in só͘-kiâⁿ--ê lóng sī chōe-ok ,  in ê chhiú só͘ chòe--ê lóng sī kiông-pō , 7 In ê kha cháu lâi kiâⁿ-pháiⁿ ,  in kín-kín beh lâu bô-chōe ê lâng ê huih ;  in ê liām-thâu lóng sī siâ-phiah ê liām-thâu ;  só͘ keng-kè ê tōa-lō͘ ,  lóng sī pha-hng húi-bia̍t , 8 Pêng-an ê lō͘ in m̄-chai ,  só͘ kiâⁿ ê lō͘-kèng bô ū kong-pêng ;  in ūi-tio̍h pún-sin chō oan-khiau ê lō͘ ,  kìⁿ-nā kiâⁿ-i--ê ,  lóng bōe hiáu-tit pêng-an , 9 In-ūi án-ni ,  kong-pêng lī-khui goán hn̄g-hn̄g ,  kong-gī tui goán bô-tio̍h ;  goán ǹg-bāng kng-liāng ,  hoán-tńg sī o͘-àm ;  ǹg-bāng kng-bêng ,  hoán-tńg kiâⁿ tī àm-tiong , 10 Goán bong chhiûⁿ ,  óa piah ,  chhin-chhiūⁿ chhiⁿ-mî lâng ;  goán sì-kòe bong ,  chhin-chhiūⁿ bô ba̍k-chiu ê lâng ;  goán ji̍t-tiong-tàu tian-tian tó-tó ,  chhin-chhiūⁿ hông-hun ê sî chi̍t-iūⁿ ;  goán tī ióng-chòng ê lâng ê tiong-kan ;  chhin-chhiūⁿ sí-lâng chi̍t-iūⁿ , 11 Goán háu chhin-chhiūⁿ hîm ,  ai-ai-chhan chhin-chhiūⁿ ka-chui ;  ǹg-bāng kong-pêng ,  chóng-sī lóng bô ;  ǹg-bāng kiù-un ,  chóng-sī lī-khui goán hn̄g-hn̄g , 12 Goán ê kè-sit tī Lí ê bīn-chêng ke-thiⁿ chōe-chōe ,  chōe-ok chòe kan-chèng kò goán ;  chōe-kòa kap goán saⁿ-kap tī-teh ,  lūn-kàu goán ê chōe-kòa ,  goán lóng chai ; 13 chiū-sī pōe-ge̍k m̄-jīn Iâ-hô-hoa ,  oat-tò-tńg m̄-tè goán ê Siōng-tè ,  kóng-chhut chè-ap kap pōe-ge̍k ê ōe ,  sim siūⁿ pe̍h-chha̍t ōe ,  chiū sòa kóng-chhut , 14 Koh kong-pêng choán-tńg thè-āu ,  kong-gī khiā tī hn̄g-hn̄g ;  sêng-si̍t poa̍h-tó tī ke-lō͘ ,  chèng-ti̍t ia̍h bōe chìn ji̍p , 15 Sêng-si̍t chió-chió ;  lī-khui pháiⁿ--ê hoán-tńg chiâⁿ-chòe siū-chhiúⁿ ê mi̍h ;  hit-sî Iâ-hô-hoa khòaⁿ-kìⁿ ,  in-ūi bô kong-gī ,  chiū put-chí bô hoaⁿ-hí , 16 I khòaⁿ bô lâng chín-kiù ,  bô lâng thòe-kiû ,  put-chí gông-ngia̍h ;  chiū ēng ka-kī ê chhiú lâi kiù ka-kī ;  ēng I ê kong-gī hû-chhî pún-sin , 17 I ēng kong-gī chòe khoe-kah lâi chhēng ,  ēng chín-kiù chòe thâu-khoe lâi tì ;  ēng pò kiû-siû chòe i-ho̍k lâi chhēng ,  ēng jia̍t-sim chòe gōa-phàu lâi moa , 18 I beh chiàu in ê kiâⁿ-chòe lâi pò-èng ,  siū-khì I ê tùi-te̍k ,  pò-èng I ê kiû-siû ;  tùi chèng hái-sū kiâⁿ pò-èng , 19 Án-ni lâng tùi ji̍t-lo̍h ê só͘-chāi beh kèng-ùi Iâ-hô-hoa ê miâ ;  tùi ji̍t-chhut ê tōe-hng ,  ia̍h beh kèng-ùi I ê êng-kng ;  in-ūi I beh lâi ,  chhin-chhiūⁿ kín-lâu ê hô-chúi ,  sī Iâ-hô-hoa ê khì só͘ chhui-pek--ê , 20 Beh ū chi̍t-ūi kiù-sio̍k ê chú lâi kàu Sek-an ,  ia̍h kàu Ngá-kok cho̍k-tiong lī-khui kè-sit ê lâng hia ;  che sī Iâ-hô-hoa kóng--ê , 21 Iâ-hô-hoa kóng ,  Lūn-kàu Góa ,  Góa kap in só͘ li̍p ê iok chiū-sī án-ni ;  Góa ê Sîn tī lí ê téng-bīn--ê ,  Góa ê ōe ,  Góa só͘ hē tī lí ê chhùi--ê ,  bô beh lī-khui lí ê chhùi ,  bô lī-khui lí ê kiáⁿ-sun ê chhùi ,  ia̍h bô lī-khui lí ê kiáⁿ-kiáⁿ sun-sun ê chhùi ,  tùi-taⁿ kàu éng-oán ;  che sī Iâ-hô-hoa kóng--ê , 
