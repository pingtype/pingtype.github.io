1 Lia̍t-kok ah ,  lín tio̍h kūn-chêng lâi thiaⁿ ;  chèng peh-sìⁿ ah ,  lín tio̍h àⁿ hī-khang lâi thiaⁿ ;  tōe kap i só͘ chhiong-móa--ê ,  sè-kài kap kìⁿ-nā tùi i lâi chhut--ê ,  lóng tio̍h thiaⁿ , 2 In-ūi Iâ-hô-hoa siū-khì kàu lia̍t-kok ,  tōa siū-khì in ê choân-kun ;  gí-tiāⁿ lóng bia̍t i ,  chiong in kau hō͘ lâng thâi , 3 In siū-thâi-ê tek-khak hiat-ka̍k ,  sin-si ê chhàu-bī chhèng--khí-lâi ,  chiah ê soaⁿ siū in ê huih iûⁿ-hòa , 4 Thiⁿ ê bān-siōng beh siau-bô ,  thiⁿ beh chhin-chhiūⁿ chhak kńg--khí-lâi ;  i ê bān-siōng beh soe-pāi ,  chhin-chhiūⁿ phû-tô-chhiū ê hio̍h soe-pāi ,  koh chhin-chhiūⁿ bû-hoa-kó-chhiū ê soe-pāi chi̍t-iūⁿ , 5 In-ūi Góa ê to tī thiⁿ--nih í-keng lim kàu-gia̍h ;  khòaⁿ ah ,  chit ê to beh kàu Í-tong ,  í-ki̍p Góa só͘ gí-tiāⁿ beh bia̍t-bô ê peh-sìⁿ ,  lâi sím-phòaⁿ i , 6 Iâ-hô-hoa ê to ū huih móa-móa ,  bak-tio̍h iû kap iûⁿ-á-kiáⁿ kap soaⁿ-iûⁿ ê huih ,  í-ki̍p kang ê mî-iûⁿ io-chí ê iû ;  in-ūi Iâ-hô-hoa tī Pho-su-la̍h ū chè-sū ,  tī Í-tong tōe ū tōa thâi-lâng ê sū , 7 Iá-gû beh kap in lo̍h--lâi ,  gû-á kap kang ê gû ia̍h sī án-ni ;  in ê tōe in-ūi huih lâi chùi ,  in ê thô͘-hún in-ūi iû lâi pûi , 8 In-ūi Iâ-hô-hoa ū pò-siû ê ji̍t ,  ūi-tio̍h Sek-an ê àn-kiāⁿ ,  ū pò-èng ê nî , 9 Í-tong chiah ê khoe beh pìⁿ-chòe le̍k-chhiⁿ ,  thô͘-hún beh pìⁿ-chòe jiû-n̂g ,  i ê tōe chiâⁿ-chòe í-keng to̍h ê le̍k-chhiⁿ , 10 Mî-ji̍t lóng bô sit ;  i ê ian éng-oán chhèng--khí-lâi ,  tāi-tāi pha-hng ;  éng-oán bô lâng keng-kè , 11 Thê-ô͘ hô-ti beh tit-tio̍h chòe-gia̍p ;  niau-thâu-eng o͘-a beh tiàm tī hit tiong-kan ;  I beh chiong hong-hòe ê chún-chîn ,  hūn-tūn ê tūi-sòaⁿ ,  khan tī i ê téng-bīn , 12 In beh kiò chun-kùi ê lâng lâi tī-lí kok ,  tī-hia lóng bô chi̍t-ê ,  kùi-cho̍k ia̍h lóng bô , 13 In ê keng-tiān beh hoat chhì-phè ,  ōe-só͘ beh hoat chi̍t-lê kap chháu-chhì ;  beh chòe soaⁿ-káu ê hia̍t ,  tô-chiáu ê siū , 14 Iá-siù kap chhâi-lông saⁿ tú-tio̍h ;  iá-soaⁿ-iûⁿ beh kap i ê phōaⁿ tùi-kiò ;  mî--sî ê iau-koài beh tī-hia hioh ,  ka-kī chhē an-hioh ê só͘-chāi , 15 Chìⁿ-chôa beh tī-hia choh siū ,  siⁿ-nn̄g ,  pū-nn̄g ,  chhut-kiáⁿ ,  koh chū-chi̍p kiáⁿ tī i ê pak-tó͘-ē ;  eng-chiáu kui-tùi chū-chi̍p tī-hia , 16 Lín tio̍h káng-kiù Iâ-hô-hoa ê chheh lâi tha̍k i ;  kî-tiong bô-khiàm chi̍t-hāng bô chi̍t-chiah bô phit-phòe ;  in-ūi Góa ê chhùi í-keng chhut bēng-lēng ,  I ê sîn í-keng chū-chi̍p in , 17 I ia̍h ūi in liam-khau ,  koh chhin-chhiú ēng chún-chîn kā in pun-tōe ;  in beh éng-oán tit-tio̍h i chòe-gia̍p ,  ta̍k sè-tāi tiàm tī-hia , 
