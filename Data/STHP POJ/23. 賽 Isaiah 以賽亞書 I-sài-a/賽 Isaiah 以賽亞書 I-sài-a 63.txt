1 Chit-ê tùi Í-tong lâi ,  tùi Pho-sū-la̍h kàu ,  chhēng âng-saⁿ ,  i-chiûⁿ hâng-ngó͘ ,  ū tōa khùi-la̍t tōa-pō͘ teh kiâⁿ ê ,  sī chī-chūi ah? chiū-sī Góa ,  sī chiàu kong-gī kóng-ōe ,  ū tōa khùi-la̍t ōe kiâⁿ chín-kiù--ê , 2 Lí ê i-chiûⁿ cháiⁿ-iūⁿ ū âng-sek ,  Lí ê i-ho̍k cháiⁿ-iūⁿ chhin-chhiūⁿ ta̍h chiú-khut--ê ah?3 Góa ka-kī chi̍t-ê ta̍h chiú-khut ;  chèng peh-sìⁿ ê tiong-kan bô chi̍t-lâng kap Góa tī-teh ;  Góa siū-khì ta̍h in ,  tōa siū-khì thún-ta̍h in ;  in ê huih chōaⁿ tī Góa ê saⁿ ,  koh bak lâ-sâm góa it-chhè ê i-chiûⁿ , 4 In-ūi pò-siû ê ji̍t tī góa ê sim-lāi ,  Góa kiù-sio̍k Góa ê peh-sìⁿ ê nî í-keng kàu , 5 Góa khòaⁿ ,  iā bô pang-chān--ê ,  Góa gông-ngia̍h in-ūi bô ū hû-chhî--ê ;  só͘-í Góa ka-kī ê chhiú kā Góa kiâⁿ chín-kiù ;  Góa ê tōa siū-khì kā Góa hû-chhî , 6 Góa siū-khì ta̍h lia̍t-pang ,  tōa siū-khì hō͘ in chùi-chùi ;  hō͘ in ê huih lâu tī tōe--nih , 7 Góa beh chiàu Iâ-hô-hoa it-chhè só͘ siúⁿ-sù lán--ê ,  kóng-khí Iâ-hô-hoa ê chû-ài kap Iâ-hô-hoa ê miâ-siaⁿ ,  kap I ǹg Í-sek-lia̍t ke só͘ si ê tōa-un ,  chiū-sī chiàu I ê lîn-bín kap hong-sēng ê chû-ài siúⁿ-sù in--ê , 8 In-ūi I kóng ,  In chin-chiàⁿ sī Góa ê peh-sìⁿ ,  bô kiâⁿ hu-ké ê kiáⁿ-jî ;  án-ni I chiū chòe in ê Kiù-chú , 9 Tī in it-chhè ê khó͘-lān-tiong I iā tâng siū khó͘-lān ,  koh I bīn-chêng ê sù-chiá chín-kiù in ;  I ēng chû-ài kap lîn-bín kiù-sio̍k in ;  tī kó͘-chá ê ji̍t siông-siông phō in ,  kûi in , 10 Chóng-sī in pōe-ge̍k ,  hō͘ I ê Sèng-sîn iu-būn ;  I chiū hoán-tńg chòe in ê tùi-te̍k ,  pún-sin lâi kong-kek in , 11 Peh-sìⁿ chiū kì-tit kó͘-chá Mô͘-se ê ji̍t ,  kóng ,  Chhōa in kap I choân-kûn ê bo̍k-chiá tùi hái--nih chhut--lâi ê ,  tī toh-lo̍h ah? chiong I sèng ê Sîn hē tī in tiong-kan--ê ,  tī toh-lo̍h ah?12 hō͘ I êng-kng ê chhiú tī Mô͘-se ê chiàⁿ-chhiú kiâⁿ-tāng? tī in ê bīn-chêng chiong chúi pun-khui ,  beh ūi-tio̍h ka-kī li̍p éng-oán ê miâ?13 chhōa in keng-kè hái-tiong chhin-chhiūⁿ bé kiâⁿ tī khòng-iá ,  hō͘ in bô tio̍h-tak--ê ,  tī toh-lo̍h ah?14 Iâ-hô-hoa ê Sîn hō͘ in tit-tio̍h an-hioh ,  chhin-chhiūⁿ cheng-siⁿ lo̍h-kàu soaⁿ-kha ;  án-ni Lí ia̍h chhōa Lí ê peh-sìⁿ ,  ūi-tio̍h ka-kī kiàn-li̍p êng-kng ê miâ , 15 Kiû Lí tùi thiⁿ àⁿ-lo̍h khòaⁿ ,  tùi Lí sèng-kiat êng-kng ê só͘-chāi khòaⁿ ;  Lí ê jia̍t-sim kap Lí tōa koân-lêng ê só͘-chòe tī toh-lo̍h ah? Lí thiàⁿ-thàng ê sim-tn̂g kap lîn-bín ,  tùi góa thêng-chí , 16 A-pek-la̍h-hán sui-jiân m̄-bat goán ,  Í-sek-lia̍t m̄-jīn goán ,  chóng-sī Lí sī goán ê pē ;  Iâ-hô-hoa ah ,  Lí sī goán ê pē ,  tùi bān-kó͘ í-lâi ,  Lí ê miâ chheng-chòe kiù-sio̍k goán ê Chú , 17 Iâ-hô-hoa ah ,  Lí siáⁿ-sū hō͘ goán kiâⁿ chhò ,  lī-khui Lí ê lō͘ ,  hō͘ goán ê sim ngī ,  bô kèng-ùi Lí ah? Kiû Lí ūi-tio̍h Lí ê lô͘-po̍k ,  ūi Lí ê sán-gia̍p chi-chài ê iân-kò͘ ,  tò-tńg--lâi , 18 Lí sèng ê peh-sìⁿ put-kò chiām-sî tit-tio̍h chit ê sán-gia̍p ;  goán ê tùi-te̍k í-keng thún-ta̍h Lí ê sèng-só͘ , 19 Goán chhin-chhiūⁿ tùi kó͘-chá bē-bat hō͘ Lí tī-lí ê lâng chhin-chhiūⁿ bē-bat ēng Lí ê miâ lâi chheng-ho͘--ê , 
