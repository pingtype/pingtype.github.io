1 Sek-an ah ,  khí-lâi ,  khí-lâi ,  chhēng lí ê tōa khùi-la̍t ;  sèng-siâⁿ Iâ-lō͘-sat-léng ah ,  chhēng lí súi ê i-ho̍k ;  in-ūi tùi-taⁿ í-āu ,  bô siū kat-lé ,  bô chheng-khì-ê ,  tek-khak bô koh ji̍p lí ê tiong-kan , 2 Iâ-lō͘-sat-léng ah ,  tio̍h pōaⁿ--khì tîn-ai ;  khí-lâi chē ;  Sek-an siū-lia̍h ê peh-sìⁿ ah ,  tio̍h tháu-khui lí ām-kún ê só-liān , 3 Iâ-hô-hoa án-ni kóng ,  Lín siū-bōe bô the̍h lâng chîⁿ ,  tit-tio̍h sio̍k-hôe ia̍h bô ēng gûn , 4 Chú Iâ-hô-hoa án-ni kóng ,  Khí-thâu Góa ê peh-sìⁿ lo̍h-khì Ai-ki̍p ,  tī-hia kià-kha ;  koh ū A-su̍t lâng bô iân-kò͘ ap-chè in , 5 Iâ-hô-hoa kóng ,  Góa ê peh-sìⁿ kì-jiân bô in-toaⁿ hō͘ lâng lia̍h--khì ,  taⁿ Góa tī-chia chòe sím-mi̍h ah? Iâ-hô-hoa kóng ,  Koán-hat in ê lâng hōa-hōa-háu teh kiò ,  Góa ê miâ thong-ji̍t siū siat-to̍k , 6 Só͘-í Góa ê peh-sìⁿ beh chai Góa ê miâ ;  kàu hit-ji̍t in beh chai teh-kóng-ê chiū-sī Góa ;  khòaⁿ ah ,  sī Góa , 7 Pò hó siau-sit ,  thoân hô-pêng ,  pò hok-khì ê hó siau-sit ,  thoân kiù-un-ê ,  tùi Sek-an kóng ,  Lí ê Siōng-tè chòe-ông lah ,  chit-lâng ê kha chiūⁿ soaⁿ-téng ,  kàu chiah súi!8 Thiaⁿ ah ,  lí siú-bāng ê lâng ê siaⁿ! in chhut tōa-siaⁿ ,  saⁿ-kap chhiùⁿ-koa ;  in-ūi Iâ-hô-hoa tò--lâi Sek-an ê sî ,  in beh tng-thâu tùi-bīn khòaⁿ-kìⁿ , 9 Iâ-lō͘-sat-léng pha-hng ê só͘-chāi ah ,  tio̍h chhut hoaⁿ-hí ê siaⁿ ,  saⁿ-kap chhiùⁿ-koa ;  in-ūi Iâ-hô-hoa an-ùi I ê peh-sìⁿ ,  kiù-sio̍k Iâ-lō͘-sat-léng , 10 Iâ-hô-hoa tī bān-kok ê ba̍k-chiu-chêng lu̍t I ê sèng-chhiú ;  tōe-ke̍k ê lâng lóng khòaⁿ-kìⁿ lán ê Siōng-tè ê chín-kiù , 11 Lín tio̍h lī-khui i ,  lī-khui i ,  tùi-hia chhut-lâi ,  bo̍h-tit bong bô chheng-khì ê mi̍h ;  tùi in tiong-kan chhut-lâi ;  lín kng Iâ-hô-hoa khì-kū ê lâng ah ,  tio̍h ka-kī chheng-khì , 12 Lín chhut-lâi m̄-bián tio̍h-kip ,  iā m̄-bián tô-cháu ;  in-ūi Iâ-hô-hoa tek-khak tī lín ê thâu-chêng kiâⁿ ,  Í-sek-lia̍t ê Siōng-tè tek-khak chòe lín āu-bīn ê pó-hō͘ , 13 Khòaⁿ ah ,  góa ê lô͘-po̍k beh ēng tì-hūi kiâⁿ tāi-chì ,  beh siū kú-khí seng-koâiⁿ ,  koh beh chiâⁿ-chòe chin koâiⁿ , 14 Chōe-chōe lâng ūi lí gông-ngia̍h ,  ( i ê bīn-māu pí pa̍t-lâng khah ū sún-siong ,  i ê hêng-chōng pí sè-kan lâng khah ū sún-hāi ; )15 chhin-chhiūⁿ án-ni i iā beh kek-tōng chōe-chōe kok ê peh-sìⁿ ;  lia̍t-ông beh tùi i lâi ng in ê chhùi ;  in-ūi só͘ bē-bat tùi in kóng--ê ,  in beh khòaⁿ-kìⁿ ;  bē-bat thiaⁿ-kìⁿ--ê ,  in beh bêng-pe̍k , 
