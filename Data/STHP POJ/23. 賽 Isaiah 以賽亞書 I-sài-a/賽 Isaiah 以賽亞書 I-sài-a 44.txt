1 Góa ê lô͘-po̍k Ngá-kok ,  Góa só͘ kéng ê Í-sek-lia̍t ah ,  taⁿ lí tio̍h thiaⁿ , 2 Chō-chiâⁿ lí ,  koh tùi thai--nih chō-chiū lí ,  ia̍h beh pang-chān lí ê Iâ-hô-hoa án-ni kóng ,  Góa ê lô͘-po̍k Ngá-kok ,  Góa só͘ kéng ê Iâ-su-lûn ah ,  m̄-bián kiaⁿ , 3 In-ūi Góa beh chiong chúi piàⁿ hō͘ chhùi-ta ê lâng ,  chiong hô-chúi koàn-ak ta-tōe ;  Góa beh chiong Góa ê sîn kàng-lo̍h tī lí ê hō͘-è ,  chiong Góa ê hok-khì kàng-lo̍h tī lí ê kiáⁿ-sun , 4 In beh hoat-siⁿ tī chháu-tiong ,  chhin-chhiūⁿ khoe-piⁿ ê liú-chhiū , 5 Chit-ê beh kóng ,  Góa sī sio̍k Iâ-hô-hoa--ê ;  hit-ê beh ēng Ngá-kok ê miâ ka-kī chheng ;  koh chit-ê beh chhin-chhiú siá ,  kui tī Iâ-hô-hoa--ê ;  ia̍h beh ēng Í-sek-lia̍t ê miâ ka-kī chheng , 6 Iâ-hô-hoa ,  Í-sek-lia̍t ê ông ,  kiù-sio̍k ê Chú ,  bān-kun ê Iâ-hô-hoa án-ni kóng ,  Góa sī khí-thâu--ê ,  Góa sī lō͘-bé--ê ;  Góa í-gōa bô ū Siōng-tè , 7 Tùi Góa siat-li̍p kó͘-chá ê peh-sìⁿ ê sî chī-chūi ōe chhin-chhiūⁿ Góa kiò i ,  kóng-bêng--i ,  kā Góa pâi-lia̍t ah? hō͘ in chiong bē-lâi ê sū kap beh-chiâⁿ ê tāi-chì kóng-bêng , 8 Lín m̄-bián lún ,  ia̍h m̄-bián kiaⁿ ;  Góa kiám-m̄-sī tùi kó͘-chá chiū kóng-bêng ,  chí-sī lí mah? koh lín sī Góa ê kan-chèng ,  Góa í-gōa kiám ū Siōng-tè mah? si̍t-chāi bô ū Chio̍h-pôaⁿ ;  Góa m̄-bat ū pa̍t-ê , 9 Chè-chō tiau-khek ê ngó͘-siōng--ê it-chīn khang-hu ;  in só͘ hoaⁿ-hí--ê lóng bô lī-ek ;  in ê kan-chèng bô khòaⁿ-kìⁿ ia̍h m̄-chai ,  tì-kàu in kiàn-siàu , 10 Chī-chūi chè-chō sîn-pu̍t ,  chù-chō bô lī-ek ê ngó͘-siōng?11 Khòaⁿ ah ,  i ê tâng-phōaⁿ lóng beh kiàn-siàu ;  kang-chhiūⁿ put-kò sī lâng ;  chhut-chāi in chū-hōe ,  chhut-chāi in khiā--teh ;  lóng beh kiaⁿ-hiâⁿ ,  saⁿ-kap kiàn-siàu , 12 Thih-chhiūⁿ chō pó͘-thâu ,  ēng hé-thòaⁿ thoàn-liān ,  ēng thûi phah i ,  ēng i ū-la̍t ê chhiú lâi tûi i tì-kàu iau bô la̍t ;  bô lim-chúi lâi ià-siān , 13 Ba̍k-chhiūⁿ khan chîn-sòaⁿ ;  ēng pit ūi i ,  ēng lāi-to khek i ,  ēng îⁿ-chhioh ūi-bô͘ ,  hóng lâng ê hêng ,  chòe chhin-chhiūⁿ lâng ê súi ,  tiàm tī chhù-lāi , 14 I chhò pek-hiuⁿ-chhiū ,  koh chhú lek-chhiū ,  kap siōng-chhiū ;  tī chhiū-nâ-lāi kéng tiāⁿ-tio̍h chi̍t-châng ;  i chai-chèng chhêng-chhiū ,  tit-tio̍h hō͘ ak tōa-châng , 15 Chit-hō chhiū lâng ēng lâi hiâⁿ-hé ;  ēng i lâi hang-sio ;  koh sio i lâi pek-piáⁿ ;  ia̍h koh chng sîn-pu̍t lâi kūi-pài ;  khek ngó͘-siōng lâi kha̍p-thâu pài , 16 Ēng chi̍t-hūn sio tī hé--nih ;  ēng chi̍t-hūn chú bah lâi chia̍h ;  pek bah lâi chia̍h-pá ;  ka-kī hang-sio kóng ,  A-hā ,  góa hang-sio lah ,  góa kìⁿ-tio̍h hé lah , 17 I ēng chhun--ê chng chi̍t-sian sîn-pu̍t ,  chiū-sī tiau-khek ê ngó͘-siōng ;  i phak-lo̍h pài i ,  kî-tó i kóng ,  Kiû lí kiù góa ,  in-ūi lí sī góa ê siōng-tè , 18 In m̄-chai ,  ia̍h bōe siūⁿ ,  in-ūi I kô͘ in ê ba̍k-chiu ,  hō͘ in bōe khòaⁿ-kìⁿ ,  that-ba̍t in ê sim ,  hō͘ in bōe bêng-pe̍k , 19 Bô lâng hiáu-ngō͘ ,  bô tì-sek ,  bô chhang-miâ ,  ōe hiáu kóng ,  Góa bat the̍h chi̍t-hūn tī hé--nih sio ,  tī i hé-thòaⁿ-téng pek piáⁿ ,  sio-bah lâi chia̍h ;  chit ê chhun--ê ,  góa kiám thang chòe khó-ò͘ⁿ ê mi̍h mah? góa kiám thang tùi chhâ-thâu kha̍p-pài mah?20 I ēng hé-hu chòe chia̍h-mi̍h ;  i ê sim hun-bê ,  hō͘ i chha-biū ,  i bōe-ōe ka-kī kiù ,  ia̍h bōe-ōe kóng ,  Góa ê chiàⁿ-chhiú-lāi kiám m̄-sī ū pe̍h-chha̍t mah?21 Ngá-kok ah ,  Í-sek-lia̍t ah ,  in-ūi lí sī Góa ê lô͘-po̍k ,  tio̍h kì-tit chiah ê sū ;  Í-sek-lia̍t ah ,  lí sī Góa ê lô͘-po̍k ,  Góa chō-chiū lí ,  tek-khak bô bōe-kì-tit lí , 22 Góa chhat-bia̍t lí ê kè-sit ,  chhin-chhiūⁿ ba̍t-hûn siau-sòaⁿ ;  Góa chhat-bia̍t lí ê chōe-ok ,  chhin-chhiūⁿ po̍h-hûn bô--khì ;  lí tio̍h kui-ǹg Góa ;  in-ūi Góa kiù-sio̍k lí , 23 Chiah ê thiⁿ ah ,  eng-kai tio̍h chhiùⁿ-koa ,  in-ūi Iâ-hô-hoa í-keng chòe-chiâⁿ i ;  tōe ê chhim ê só͘-chāi ah ,  eng-kai chhut hoaⁿ-hí ê siaⁿ ;  chiah ê soaⁿ eng-kai chhut-siaⁿ chhiùⁿ-koa ;  chhiū-nâ kap kî-tiong só͘-ū ê chhiū lóng tio̍h án-ni ;  in-ūi Iâ-hô-hoa ū kiù-sio̍k Ngá-kok ,  ia̍h beh tī Í-sek-lia̍t tit-tio̍h êng-kng , 24 Tùi thai--nih chō-chiū lí--ê ,  kiù-sio̍k lí ê Iâ-hô-hoa án-ni kóng ,  Góa Iâ-hô-hoa sī chō-chiâⁿ bān-mi̍h--ê ,  sī ka-kī tián-khui chiah ê thiⁿ ,  khui-khoah tōa-tōe--ê ;  (chī-chūi kap Góa tī-teh ah?)25 hō͘ kóng ké-ōe ê tiāu-thâu bô kong-hāu ,  hō͘ chiam-pok ê lâng tian-kông ;  hō͘ tì-hūi ê lâng thè-āu ,  hō͘ i ê tì-sek pìⁿ-chòe gû-gōng ; 26 hō͘ Góa ê lô͘-po̍k ê ōe èng-giām ,  Góa ê sù-chiá ê kè-e̍k tit-tio̍h chiâⁿ ;  lūn-kàu Iâ-lō͘-sat-léng kóng ,  Tek-khak ū lâng khiā-khí ;  lūn-kàu Iû-tāi ê siâⁿ kóng ,  Tek-khak siū khí-chō ;  i pha-hng ê só͘-chāi Góa beh hō͘ i heng-khí ; 27 tùi chhim-ian kóng ,  Lí tio̍h ta--khì ,  Góa ia̍h beh hō͘ lí ê kang-hô ta-la--khì ; 28 lūn Kó͘-lia̍t kóng ,  I sī Góa só͘-ēng ê bo̍k-chiá ,  beh chiâⁿ Góa só͘ hoaⁿ-hí--ê ;  lūn Iâ-lō͘-sat-léng i chiū kóng ,  I beh siū khí-chō ,  tiān-tn̂g ê tōe-ki ia̍h beh kiàn-li̍p , 
