1 Goān Lí li̍h-khui thiⁿ lâi kàng-lîm ,  hō͘ chiah ê soaⁿ tín-tāng tī Lí ê bīn-chêng , 2 (chhin-chhiūⁿ hé sio ta-chhâ ,  chhin-chhiūⁿ hé hō͘ chúi kún) ,  hō͘ Lí ê tùi-te̍k chai Lí ê miâ ,  hō͘ lia̍t-kok tī Lí ê bīn-chêng ngia̍uh-ngia̍uh-chhoah , 3 Lí bat kiâⁿ thang kiaⁿ ê sū ,  goán só͘ bô phah-sǹg ,  hit-sî Lí kàng-lîm ,  chiah ê soaⁿ tín-tāng tī Lí ê bīn-chêng , 4 Tùi kó͘-chá í-lâi lâng bē-bat thiaⁿ-kìⁿ ,  hī-khang bē-bat thiaⁿ-kìⁿ ,  ba̍k-chiu bē-bat khòaⁿ-kìⁿ ,  tī Lí í-gōa ū sím-mi̍h s[S]iōng-tè ,  ūi-tio̍h thèng-hāu i ê lâng kiâⁿ tāi-chì , 5 Lí ngiâ-chih hit-ê hoaⁿ-hí kiâⁿ-gī ,  kap kì-liām Lí ê tō-lō͘ ê lâng ;  khòaⁿ ah ,  Lí bat siū-khì ,  goán bat hoān-chōe ,  chhin-chhiūⁿ án-ni í-keng kú ,  goán iáu ōe tit-tio̍h kiù mah?6 Goán lóng chhin-chhiūⁿ bô chheng-khì ê lâng ,  só͘-ū ê gī lóng chhin-chhiūⁿ ù-òe ê saⁿ ;  goán lóng chhin-chhiūⁿ chhiū-hio̍h chiām-chiām ta--khì ;  goán ê chōe-kòa chhin-chhiūⁿ hong kā goán chhe--khì , 7 Koh bô lâng kiû-kiò Lí ê miâ ,  bô lâng chhut-la̍t khîⁿ-tiâu Lí ;  in-ūi Lí ng-bīn m̄-khòaⁿ goán ,  hō͘ goán in-ūi goán ê chōe-kòa tì-kàu siau-bô , 8 Iâ-hô-hoa ah ,  taⁿ Lí iû-goân sī goán ê pē ;  goán sī thô͘ ,  Lí sī sio-hûi sai-hū ,  goán lóng sī Lí ê chhiú só͘-chō--ê , 9 Iâ-hô-hoa ah ,  Lí m̄-thang tōa siū-khì ,  ia̍h m̄-thang éng-oán kì-liām chōe-kòa ;  kiû Lí àⁿ-lo̍h lâi khòaⁿ ,  goán lóng sī Lí ê peh-sìⁿ , 10 Lí chiah ê sèng-siâⁿ pìⁿ-chòe khòng-iá ,  Sek-an pìⁿ-chòe khòng-iá ;  Iâ-lō͘-sat-léng chiâⁿ-chòe pha-hng , 11 Goán sèng koh súi ê chhù ,  chiū-sī goán ê lia̍t-chó͘ o-ló Lí ê só͘-chāi ,  hō͘ hé sio-lio--khì ;  goán só͘ him-bō͘--ê lóng hong-hòe , 12 Iâ-hô-hoa ah ,  ū chiah ê sū ,  Lí iáu jím-ōe-tiâu mah? Lí iáu chēng-chēng hō͘ goán chhim-chhim siū khó͘-lān mah?
