1 Eh ,  kìⁿ-nā lín chhùi-ta-ê ,  tio̍h lâi chiū-kūn chúi ,  iā bô chîⁿ-ê ,  lín tio̍h lâi ;  lâi bóe lâi chia̍h ;  lâi ah ,  m̄-bián gûn ,  m̄-bián kè-chîⁿ ,  lâi bóe chiú kap lin , 2 Lín siáⁿ-sū khai-hùi chîⁿ ,  bóe hit-ê bōe chia̍h-tit ê mi̍h? siáⁿ-sū tio̍h-bôa ,  tī hit-ê bōe hō͘ lâng chia̍h-pá--ê ah? lín tio̍h liû-sim thiaⁿ Góa ,  chiū ōe chia̍h hit ê hó-mi̍h ,  tit-tio̍h hióng-siū iû-jī ,  hō͘ sim hoaⁿ-hí , 3 Lín tio̍h àⁿ hī-khang chiū-kūn Góa ;  tio̍h thiaⁿ ,  chiū lín ê sim-sîn ōe oa̍h ;  Góa beh kap lín li̍p éng-oán ê iok ,  chiū-sī só͘ èng-ún Tāi-pi̍t kian-kò͘ ê un-hūi , 4 Khòaⁿ ah ,  Góa í-keng siat-li̍p i chòe lia̍t-pang ê kan-chèng ,  chòe lia̍t-pang ê kun-ông kap siú-léng , 5 Khòaⁿ ah ,  lí pêng-sò͘ m̄-bat ê peh-sìⁿ ,  lí beh kiò i lâi ;  pêng-sò͘ m̄-bat lí ê peh-sìⁿ ia̍h beh cháu lâi óa lí ;  lóng sī ūi-tio̍h Iâ-hô-hoa lí ê Siōng-tè ,  Í-sek-lia̍t ê Sèng--ê ;  in-ūi I í-keng êng-kng lí , 6 Tio̍h thàn Iâ-hô-hoa thang chhē-tio̍h ê sî ,  lâi chhē I ,  tī I saⁿ-kūn ê sî kiû-kiò I , 7 Pháiⁿ-lâng tio̍h lī-khui i ê lō͘ ,  put-gī ê lâng tio̍h kóe-ōaⁿ i ê liām-thâu ;  kui-ǹg Iâ-hô-hoa ,  I beh lîn-bín i ;  kui-ǹg lán ê Siōng-tè ,  in-ūi I beh piàn-kiâⁿ sià-bián , 8 Iâ-hô-hoa kóng ,  Góa ê liām-thâu m̄-sī lín ê liām-thâu ,  lín ê lō͘ m̄-sī Góa ê lō͘ , 9 In-ūi thiⁿ cháiⁿ-iūⁿ khah-koâiⁿ tōe ,  án-ni Góa ê lō͘ khah-koâiⁿ lín ê lō͘ ,  Góa ê liām-thâu khah-koâiⁿ lín ê liām-thâu , 10 In-ūi chhin-chhiūⁿ hō͘ kap seh tùi thiⁿ kàng-lo̍h ,  ia̍h bô koh tò-tńg ,  chiū-sī lūn-te̍k thó͘-tōe ,  hō͘ tōe-chiūⁿ puh-gê kiat-si̍t ,  hō͘ iā-chéng--ê ū chéng-chí ,  hō͘ chia̍h--ê ū bí-niû ; 11 Góa ê chhùi só͘ kóng-chhut ê ōe ia̍h beh án-ni ;  koat-toàn bô khang-khang tò-tńg lâi Góa chia ,  sī beh chiâⁿ Góa só͘ hoaⁿ-hí--ê ,  beh hō͘ Góa só͘ chhe i chòe ê sū tit-tio̍h heng-thong , 12 Lín chhut-khì beh hoaⁿ-hoaⁿ hí-hí ,  tit-tio̍h ín-chhōa pêng-pêng an-an: tōa-soaⁿ sió-soaⁿ beh tī lín ê bīn-chêng chhut-siaⁿ chhiùⁿ-koa ,  tiân-iá ê chhiū-ba̍k lóng beh tah-chhiú , 13 Chhêng-peh hoat-siⁿ lâi thòe chháu-chhì ,  kong-liam-chhiū hoat-siⁿ lâi thòe chi̍t-lê ;  che sī beh chòe Iâ-hô-hoa ê miâ ê kì-liām ,  chòe éng-oán ê chèng-kù ,  bōe-ōe chián-tû , 
