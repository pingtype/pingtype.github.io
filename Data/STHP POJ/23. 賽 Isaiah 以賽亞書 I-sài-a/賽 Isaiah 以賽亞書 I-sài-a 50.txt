1 Iâ-hô-hoa án-ni kóng ,  Góa lî-chhut lín ê lāu-bú ,  lî-su tī toh-lo̍h ah? Góa chiong lín bōe hō͘ Góa toh-lo̍h chi̍t ê chè-chú ah? Khòaⁿ ah ,  lín siū-bōe sī in-ūi lín ê chōe-kòa ,  lín ê lāu-bú siū lî-chhut ,  sī in-ūi lín ê kè-sit , 2 Góa lâi ê sî ,  bô lâng tī-teh sī cháiⁿ-iūⁿ? Góa kiò ê sî ,  bô lâng ìn sī cháiⁿ-iūⁿ? Góa ê chhiú kiám-sī té ,  bōe-ōe kiù-sio̍k mah? Góa kiám bô chín-kiù ê la̍t mah? Khòaⁿ ah ,  Góa chi̍t-ē hoah ,  hái chiū ta--khì ;  Góa hō͘ kang-hô pìⁿ-chòe soa-bô͘ ,  kî-tiong ê hî ,  in-ūi bô chúi ,  chhàu-nōa ,  chhùi-ta chiū sí , 3 Góa hō͘ chiah ê thiⁿ ēng o͘-àm chòe i-ho̍k ,  ēng môa-pò͘ chòe jia-khàm , 4 Chú Iâ-hô-hoa siúⁿ-sù góa siū kà-sī--ê ê chi̍h ,  hō͘ góa chai cháiⁿ-iūⁿ ēng giân-gú hû-chō͘ ià-siān ê lâng ;  Chú ta̍k chá-khí kiò-chhíⁿ ,  kiò-chhíⁿ góa ê hī-khang ,  hō͘ góa ōe thiaⁿ ,  chhin-chhiūⁿ siū kà-sī ê lâng chi̍t-iūⁿ , 5 Chú Iâ-hô-hoa khai-thong góa ê hī-khang ,  góa pēng-bô ûi-ke̍h ,  ia̍h bô thè-āu , 6 Lâng phah góa ê ka-chiah-phiaⁿ ,  góa chhut-chāi i phah ;  lâng chhoah góa chhùi-phóe ê chhùi-chhiu ,  góa chhut-chāi i chhoah ;  lâng lêng-jio̍k góa ,  kā góa phùi-nōa ,  góa ia̍h bô ng-bīn , 7 In-ūi Chú Iâ-hô-hoa tek-khak pang-chān góa ,  só͘-í góa bô kiàn-siàu ;  ūi-tio̍h án-ni ,  góa hō͘ góa ê bīn ngī chhin-chhiūⁿ tēng-chio̍h ;  góa ia̍h chai góa tek-khak bô tì-kàu làu-khùi , 8 Chheng góa chòe gī--ê kūn--lah ;  chī-chūi kap góa saⁿ-chiⁿ? i thang kap góa saⁿ-kap khiā ;  chī-chūi chòe góa ê tùi-te̍k? i thang chiū-kūn góa , 9 Khòaⁿ ah ,  Chú Iâ-hô-hoa beh pang-chān góa ,  chī-chūi ōe tēng góa ū-chōe ah? khòaⁿ ah ,  in lóng chhin-chhiūⁿ saⁿ chiām-chiām kū ,  hō͘ chiù-thâng só͘ chia̍h , 10 Lín tiong-kan chī-chūi kèng-ùi Iâ-hô-hoa ,  thiaⁿ-thàn I ê lô͘-po̍k ê ōe ah? kiâⁿ tī o͘-àm bô-ū kng-bêng--ê ,  tio̍h óa-khò Iâ-hô-hoa ê miâ ,  óa-khò i ê Siōng-tè , 11 Khòaⁿ ah ,  hoān-nā lín tiám-hé ,  ēng hé-pé ûi ka-kī--ê ,  thang lâi kiâⁿ tī lín ê hé-iām lāi ,  kap lín só͘ tiám ê hé-pé tiong ,  Che sī Góa ê chhiú só͘ tiāⁿ-tio̍h ê  ;  lín beh tó tī kan-khó͘ ê tiong-kan , 
