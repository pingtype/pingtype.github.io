1 Tng O͘-se-a ông sí hit-nî ,  góa khòaⁿ-kìⁿ Chú chē tī koâiⁿ-koâiⁿ ê pó-chō ,  I ê i-ho̍k sûi-lo̍h móa-tiān , 2 Tī I ê téng-bīn ū se-la̍h-peng kun-sûi teh khiā ;  kok ū la̍k ê si̍t ,  ēng nn̄g ê si̍t jia-bīn ,  nn̄g ê si̍t jia-kha ,  nn̄g ê si̍t teh-pe , 3 Chit-ê chhiùⁿ ,  hit-ê hō ,  kóng ,  Sèng--chài ,  sèng--chài ,  sèng--chài ,  bān-kun ê Iâ-hô-hoa ;  I ê êng-kng chhiong-móa choân-tōe , 4 Mn̂g-kheng in-ūi chhiùⁿ-hō ê siaⁿ lâi tín-tāng ;  tiān chiū ū ian-hûn móa-móa , 5 Hit-sî góa kóng ,  Góa ū chai-ē ah ,  góa bia̍t-bô lah ;  in-ūi góa sī chhùi-tûn bô chheng-khì ê lâng ,  koh tiàm tī chhùi-tûn bô chheng-khì ê peh-sìⁿ tiong ;  in-ūi góa ba̍k-chiu ū khòaⁿ-kìⁿ Ông ,  bān-kun ê Iâ-hô-hoa , 6 Ū chi̍t ê se-la̍h-peng pe--lâi óa góa ,  i ê chhiú the̍h jia̍t-jia̍t ê thòaⁿ ,  sī ēng hé-khîⁿ tùi tôaⁿ-téng the̍h--lâi-ê , 7 Chiong thòaⁿ hē tī góa ê chhùi ,  kóng ,  Khòaⁿ ah ,  chit-ê hē tī lí ê chhùi-tûn ,  lí ê chōe-kòa chiū tû--khì ,  lí ê chōe-ok chiū sià-bián , 8 Góa koh thiaⁿ-kìⁿ Chú ê siaⁿ kóng ,  Góa thang chhe chī-chūi ah? chī-chūi beh ūi Goán khì? Góa chiū kóng ,  Góa tī-chia ,  thang chhe góa , 9 I kóng ,  Lí khì kā chit ê peh-sìⁿ kóng ,  Lín thiaⁿ sī beh thiaⁿ ,  chóng-sī bōe bêng-pe̍k ;  khòaⁿ sī beh khòaⁿ ,  chóng-sī bōe hiáu--tit , 10 Hō͘ chit ê peh-sìⁿ sim tūn ,  hī-khang tāng ,  ba̍k-chiu khoeh-ba̍t ;  bián-tit in ēng ba̍k-chiu khòaⁿ-kìⁿ ,  ēng hī-khang thiaⁿ-kìⁿ ,  sim hiáu-ngō͘ ,  oa̍t-tò-tńg lâi tit-tio̍h i-hó , 11 Góa chiū kóng ,  Chú ah ,  che beh jōa-kú ah? I kóng ,  Kàu chiah ê siâⁿ pha-hng ,  bô lâng khiā-khí ,  chhù-lāi bô lâng ,  thó͘-tōe ke̍k-kî pha-hng ; 12 koh kàu Iâ-hô-hoa chhian-sóa hiah ê lâng kàu hn̄g-hn̄g ,  chit ê tōe chōe-chōe pàng-hē teh , 13 Tī hit tiong-kan nā iáu chhun cha̍p-hūn ê chi̍t-hūn ,  ia̍h beh siū thun-bia̍t ,  chhin-chhiūⁿ lek-chhiū siōng-chhiū ,  sui-jiân chhò--khí-lâi ,  chóng-sī chhiū-thâu iáu lâu-teh ;  án-ni ū chit ê sèng ê hō͘-è ,  chiū-sī hit ê chhiū-thâu , 
