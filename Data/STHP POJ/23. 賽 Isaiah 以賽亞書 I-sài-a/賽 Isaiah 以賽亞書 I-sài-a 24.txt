1 Khòaⁿ ah ,  Iâ-hô-hoa hō͘ tōe khang-hu ,  pìⁿ-chòe pha-hng ,  koh chiong tōa-tōe hoan-lìn-tńg ,  hō͘ khiā-khí ê peh-sìⁿ sì-sòaⁿ , 2 Hit-sî peh-sìⁿ cháiⁿ-iūⁿ ,  chè-si ia̍h-sī án-ni ;  lô͘-po̍k cháiⁿ-iūⁿ ,  chú-lâng ia̍h-sī án-ni ;  lú-pī cháiⁿ-iūⁿ ,  chú-bú ia̍h-sī án-ni ;  bóe-mi̍h--ê cháiⁿ-iūⁿ ,  bōe-mi̍h--ê ia̍h-sī án-ni ;  pàng-chè--ê cháiⁿ-iūⁿ ,  chioh-chè-ê ia̍h-sī án-ni ;  the̍h lī-sek--ê cháiⁿ-iūⁿ ,  chhut lī-sek--ê ia̍h-sī án-ni , 3 Tōe beh chòe-chi̍t-ē khang-hu ,  lóng tú-tio̍h chhiúⁿ-kiap ;  in-ūi chit ê ōe sī Iâ-hô-hoa kóng--ê , 4 Tōe-chiūⁿ pi-ai soe-thè ,  sè-kài hú-pāi soe-thè ,  tōe-chiūⁿ tiàm-tī koâiⁿ-ūi ê lâng ia̍h hú-pāi , 5 Tōe hō͘ khiā-khí hit ê téng-bīn ê peh-sìⁿ phah lâ-sâm ,  in-ūi in hoān-tio̍h hiah ê lu̍t-hoat ,  hòe-bô lu̍t-lē ,  pōe-biū éng-oán ê iok , 6 Só͘-í tōe hō͘ chiù-chó͘ thun-bia̍t ,  khiā-khí tī hit téng-bīn--ê siū gí-chōe ;  tōe-chiūⁿ khiā-khí ê peh-sìⁿ siū-sio ,  só͘-chhun ê lâng chió-chió , 7 Sin ê chiú pi-ai ,  phû-tô-chhiū húi-hoāi ;  sim-lāi khoài-lo̍k--ê lóng-chóng thó͘-khùi , 8 Phah-kó͘ ê khoài-lo̍k chēng-chēng ,  iàn-lo̍k--ê ê siaⁿ-im lóng soah ;  tôaⁿ-khîm ê khoài-lo̍k ia̍h chēng-chēng , 9 In bōe tit-tio̍h chhiùⁿ-koa lim-chiú ;  kāu-chiú tùi tī lim ê lâng beh chiâⁿ-chòe khó͘ , 10 Pha-hng ê siâⁿ í-keng thiah-húi ;  ta̍k-keng chhù lóng koaiⁿ-mn̂g ,  lâng lóng bōe-tit ji̍p , 11 Tī ke-lō͘ in-ūi chiú ū pi-ai ê siaⁿ ;  it-chhè ê hoaⁿ-hí pìⁿ-chòe o͘-àm ,  tōe-chiūⁿ ê khoài-lo̍k lóng bô--khì , 12 Siâⁿ-lāi í-keng pha-hng ,  siâⁿ-mn̂g lóng húi-hoāi , 13 In-ūi tī tōe-chiūⁿ ,  bān peh-sìⁿ ê tiong-kan ,  beh chhin-chhiūⁿ phah-kè-liáu ê kaⁿ-ná-chhiū ,  koh chhin-chhiūⁿ phû-tô bán-liáu iáu chhun--ê chi̍t-iūⁿ , 14 Chiah ê lâng beh chhut tōa-siaⁿ ,  beh hoaⁿ-hí kiò ;  in ūi-tio̍h Iâ-hô-hoa ê ui-giâm ,  tùi hái--nih lâi âu-kiò , 15 In-ūi án-ni lín tio̍h tī tang-hng êng-kng Iâ-hô-hoa ;  tī chiah ê hái-sū êng-kng Iâ-hô-hoa Í-sek-lia̍t Siōng-tè ê miâ , 16 Goán thiaⁿ-kìⁿ tùi tōe-ke̍k ū lâng chhiùⁿ-koa ,  kóng ,  Êng-kng kui tī gī ê lâng ,  Chóng-sī góa kóng ,  Góa siau-bia̍t lah ,  góa siau-bia̍t lah ;  góa ū chai-ē ah ,  khúi-chà--ê kiâⁿ khúi-chà ,  khúi-chà-ê tōa kiâⁿ khúi-chà , 17 Tōe-chiūⁿ khiā-khí ê peh-sìⁿ ah ,  kiaⁿ-hiâⁿ ,  hām-khiⁿ ,  oa̍h-tauh lóng lîm-kàu lí , 18 Siám-pī kiaⁿ-hiâⁿ ê siaⁿ--ê ,  beh poa̍h-lo̍h hām-khiⁿ ;  tùi hām-khiⁿ khí-lâi--ê beh hō͘ oa̍h-tauh tauh-tio̍h ;  in-ūi thiⁿ-téng ê thang-á lóng khui ,  tōe ê kun-ki ia̍h tín-tāng , 19 Tōe chòe chi̍t-ē phò-hoāi ,  tōe it-chīn pang-li̍h ,  tōe tōa-tōa iô-choah , 20 Tōe beh tian-tian tó-tó ,  chhin-chhiūⁿ chiú-chùi ê lâng ;  koh iô-lâi iô-khì ,  chhin-chhiūⁿ tiàu-chhn̂g ;  chōe-kòa tāng-tāng teh--in ,  tek-khak tó--lo̍h-khì ,  bōe-ōe koh khí-lâi , 21 Kàu hit-ji̍t Iâ-hô-hoa tī koâiⁿ ê só͘-chāi chek-hoa̍t koâiⁿ ê só͘-chāi ê chèng kun-peng ;  tī tōe-chiūⁿ beh chek-hoa̍t tōe-chiūⁿ ê lia̍t-ông , 22 In beh siū chū-chi̍p ,  chhin-chhiūⁿ hoān-lâng siū chū-chi̍p tī hām-khiⁿ ;  ia̍h beh siū koaiⁿ tī kaⁿ-lāi ;  chōe-chōe ji̍t liáu-āu ,  chiū beh ū lîm-kàu in--ê , 23 Hit-sî ge̍h beh kiàn-siàu ,  ji̍t beh làu-khùi ;  in-ūi bān-kun ê Iâ-hô-hoa beh tī Sek-an soaⁿ tī Iâ-lō͘-sat-léng chòe-ông ,  tī I ê tióng-ló ê bīn-chêng beh ū êng-kng , 
