1 Tng hit-ji̍t tī Iû-tāi tōe ,  lâng tek-khak chhiùⁿ chit ê koa ,  kóng ,  Goán ū kian-kò͘ ê siâⁿ ;  I beh ēng kiù-un li̍p chòe siâⁿ-chhiûⁿ ,  chòe gōa-têng-siâⁿ , 2 Tio̍h khui chiah ê mn̂g ,  hō͘ siú sìn-si̍t gī ê peh-sìⁿ tit-tio̍h chìn-ji̍p , 3 Kian-sim óa-khò Lí ê ,  Lí beh pó-siú i cha̍p-hun pêng-an ,  in-ūi i óa-khò Lí , 4 Lín tio̍h óa-khò Iâ-hô-hoa ti̍t-kàu éng-oán ;  in-ūi Chú Iâ-hô-hoa sī éng-oán ê chio̍h-pôaⁿ , 5 I hō͘ tiàm tī koâiⁿ ê só͘-chāi--ê kap koâiⁿ ê siâⁿ chòe chi̍t-ē pāi--lo̍h-khì ;  I beh chhia-tó i tī tōe--nih ,  lo̍h kàu tîn-ai , 6 Kha beh thún-ta̍h i ,  chiū-sī sòng-hiong lâng ê kha ,  khùn-khó͘ ê lâng ê kha-pō͘ , 7 Gī-lâng lō͘ sī chèng-ti̍t ;  Lí chèng-ti̍t--ê ah ,  siu-pîⁿ gī-lâng ê lō͘ , 8 Iâ-hô-hoa ah ,  goán tī Lí sím-phòaⁿ ê lō͘ thèng-hāu Lí ;  goán ê sim só͘ him-bō͘--ê ,  sī Lí ê miâ kap kì-liām Lí , 9 Góa ēng góa ê sim mî-kan him-bō͘ Lí ;  ia̍h ēng góa ê sîn thiⁿ-kng-chá chhē Lí ;  in-ūi Lí sím-phòaⁿ sè-chiūⁿ ê sî ,  chiū tōe-chiūⁿ ê peh-sìⁿ beh ha̍k-si̍p gī , 10 Ēng un-hūi khoán-thāi pháiⁿ-lâng ,  i iû-goân m̄ ha̍k-si̍p gī ;  tī chèng-ti̍t ê tōe-hng ,  i beh kiâⁿ put-gī ,  ia̍h bô chù-ì Iâ-hô-hoa ê ui-giâm , 11 Iâ-hô-hoa ah ,  Lí ê chhiú kia̍h-koâiⁿ ,  in iû-goân m̄-khòaⁿ ;  in beh khòaⁿ-kìⁿ Lí ūi-tio̍h peh-sìⁿ ê jia̍t-sim lâi kiàn-siàu ;  koh ū hé sio-bia̍t Lí ê tùi-te̍k , 12 Iâ-hô-hoa ah ,  Lí beh chù-tiāⁿ goán tit-tio̍h pêng-an ,  in-ūi goán só͘ chòe it-chhè ê sū ,  lóng sī Lí kā goán chiâⁿ-ê , 13 Iâ-hô-hoa goán ê Siōng-tè ah ,  Lí í-gōa bat ū pa̍t ê chú koán-hat goán ;  chóng-sī goán beh choan-choan óa-khò Lí ,  kì-liām Lí ê miâ , 14 In sí-liáu tek-khak bōe-ōe koh-oa̍h ;  in ê im-hûn bōe koh khí-lâi ;  in-ūi Lí lîm-kàu in ,  châu-bia̍t in ,  hō͘ in ê miâ lóng bô--khì , 15 Iâ-hô-hoa ah ,  Lí ke-thiⁿ kok-bîn ,  Lí ke-thiⁿ kok-bîn ;  Lí tit-tio̍h êng-kng ;  koh khui-khoah chit ê tōe sì-bīn ê kéng-kài , 16 Iâ-hô-hoa ah ,  in tī hoān-lān-tiong chhē Lí ;  Lí ê kéng-kài kàu in sin-chiūⁿ ,  in chiū piàⁿ-sim kî-tó Lí , 17 Chhin-chhiūⁿ hū-jîn-lâng hoâi-īn ,  beh siⁿ ê sî ,  chiū kiáu-ká ,  tī thòng-khó͘ ê sî âu-kiò ;  Iâ-hô-hoa ah ,  goán tī Lí ê bīn-chêng ia̍h sī án-ni , 18 Goán ia̍h bat hoâi-īn bat kiáu-ká ,  só͘-siⁿ--ê kéng-jiân chhin-chhiūⁿ hong ;  goán tī tōe--nih bē-bat kiâⁿ sím-mi̍h chín-kiù ê sū ;  sè-chiūⁿ khiā-khí ê peh-sìⁿ ia̍h bô poa̍h-lo̍h , 19 Lí ê sí-lâng beh koh-oa̍h ;  góa chiah ê sin-si beh koh khí--lâi ;  tó tī tîn-ai--ê ah ,  lín tio̍h cheng-sîn khí-lâi chhiùⁿ-koa ;  in-ūi Lí ê lō͘-chúi chhin-chhiūⁿ chháu-chhài-téng ê lō͘-chúi ,  tōe ia̍h beh kau-chhut im-hûn , 20 Góa ê peh-sìⁿ ah ,  lín tio̍h ji̍p ba̍t-pâng koaiⁿ lí ê mn̂g ,  bih tiap-á-kú ,  thèng-hāu siū-khì kè-khì , 21 In-ūi Iâ-hô-hoa tùi I ê só͘-chāi chhut-lâi ,  beh hêng-hoa̍t tōe-chiūⁿ khiā-khí ê peh-sìⁿ ê chōe-ok ;  tōe ia̍h beh lō͘-chhut i só͘ ū ê huih ,  bô koh jia-khàm siū-thâi ê lâng , 
