1 Ngá-kok ê ke ,  ēng Í-sek-lia̍t ê miâ lâi chheng-ho͘--ê ,  tùi Iû-tāi ê chúi-goân chhut--lâi-ê ,  lín tio̍h thiaⁿ ah ;  lín kí Iâ-hô-hoa ê miâ lâi chiù-chōa ,  chheng-ho͘ Í-sek-lia̍t ê Siōng-tè ,  chóng-sī bô ēng sêng-si̍t ,  bô ēng kong-gī , 2 In-ūi in ka-kī chheng-chòe sèng-siâⁿ ê peh-sìⁿ ,  óa-khò Í-sek-lia̍t ê Siōng-tè ;  miâ chòe bān-kun ê Iâ-hô-hoa , 3 Í-chêng ê sū ,  Góa tùi kó͘-chá kóng-bêng ;  í-keng chhut Góa ê chhùi ,  ia̍h sī Góa só͘ chí-sī--ê ;  Góa hut-jiân-kan chòe ,  tāi-chì chiū chiâⁿ , 4 In-ūi Góa pêng-sò͘ chai lí sī ngī-sim--ê ,  lí ê ām-kún sī thih--ê ,  lí ê thâu-hia̍h sī tâng--ê , 5 Só͘-í Góa tùi kó͘-chá kā lí kóng-bêng ;  tī iáu-bē chiâⁿ ê tāi-seng chí-sī lí ;  bián-tit lí kóng ,  Chiah ê sū sī góa ê ngó͘-siōng só͘-kiâⁿ--ê ,  sī góa tiau-khek ê ngó͘-siōng ,  kap góa chù-chō ê ngó͘-siōng ,  só͘ bēng-lēng--ê , 6 Lí í-keng thiaⁿ-kìⁿ ;  taⁿ tio̍h lóng-chóng khòaⁿ i ;  lín kiám-m̄-tio̍h pò-iông mah? tùi taⁿ í-āu ,  Góa chiong sin ê sū ,  chiū-sī lí só͘ bē-chai ún-ba̍t ê sū ,  chí-sī lí , 7 Chiah ê sū sī hiān-kim chhòng-chō--ê ,  m̄-sī tùi chá chiū ū ;  tī kin-á-ji̍t í-chêng ,  lí ia̍h bē-bat thiaⁿ-kìⁿ ,  bián-tit lí kóng ,  Chiah ê sū góa í-keng chai lah , 8 Lí si̍t-chāi bē-bat thiaⁿ-kìⁿ ,  lí si̍t-chāi m̄-chai ;  lí ê hī-khang tùi khí-thâu si̍t-chāi bô khui ;  Góa pún chai lí kiâⁿ tāi-chì ke̍k-kî khúi-chà ,  lí tùi chhut-thai í-lâi ,  chiū chheng-chòe pōe-ge̍k--ê , 9 Góa ūi-tio̍h Góa ê miâ iân-chhiân Góa ê siū-khì ;  ūi-tio̍h Góa ê miâ-siaⁿ khoan-iông lí ,  bô kā lí chián-tû , 10 Khòaⁿ ah ,  Góa thoàn-liān lí ia̍h m̄-sī chhin-chhiūⁿ gûn ;  lí tī khó͘-lān ê hé-lô͘-tiong Góa kéng lí , 11 Góa ūi-tio̍h ka-kī ê iân-kò͘ ,  ūi-tio̍h ka-kī ê iân-kò͘ ,  beh chiâⁿ chit ê tāi-chì ;  Góa kiám thang hō͘ Góa ê miâ siū lêng-jio̍k? Góa bô beh chiong Góa ê êng-kng kui hō͘ pa̍t-ê , 12 Ngá-kok ,  Góa só͘ tiàu ê Í-sek-lia̍t ah ,  tio̍h thiaⁿ Góa ;  Góa sī Iâ-hô-hoa ;  Góa sī khí-thâu--ê ,  ia̍h sī lō͘-bé--ê , 13 Góa ê chhiú kiàn-li̍p tōe ê tōe-ki ,  Góa ê chiàⁿ-chhiú tián-khui chiah ê thiⁿ ;  Góa chi̍t-ē kiò ,  chiū lóng khí-lâi khiā , 14 Lín lóng tio̍h chū-chi̍p lâi thiaⁿ ;  in tiong-kan chī-chūi bat kóng chiah ê sū? Iâ-hô-hoa só͘-thiàⁿ--ê beh tī Pa-pí-lûn kiâⁿ I só͘ hoaⁿ-hí ê ,  I ê chhiú beh kàu tī Ka-le̍k-tí lâng , 15 To̍k-to̍k Góa ,  Góa í-keng kóng ,  Góa ia̍h kéng-tiàu i ,  chhōa i lâi ,  i ê lō͘ beh heng-thong , 16 Lín tio̍h chiū-kūn Góa lâi thiaⁿ che ;  Góa tùi khí-thâu bē-bat tī ún-ba̍t ê só͘-chāi lâi kóng ;  tùi ū chit ê sū ,  Góa chiū tī-hia ;  taⁿ Chú Iâ-hô-hoa chhe góa kap I ê sîn lâi , 17 Kiù-sio̍k lí ê Chú Iâ-hô-hoa ,  Í-sek-lia̍t ê Sèng--ê án-ni kóng ,  Góa sī Iâ-hô-hoa lí ê Siōng-tè ;  Góa kà-sī lí ,  hō͘ lí tit-tio̍h lī-ek ,  chhōa lí tī eng-kai kiâⁿ ê lō͘ , 18 Hāi--ah ,  lí bē bat thiaⁿ Góa ê bēng-lēng ;  nā thiaⁿ ,  chiū lí ê pêng-an chhin-chhiūⁿ hô-chúi ,  lí ê kong-gī chhin-chhiūⁿ hái-éng ; 19 lí ê hō͘-è chōe chhin-chhiūⁿ soa ,  lí ê pak-tó͘-lāi só͘-siⁿ--ê ia̍h chōe ,  chhin-chhiūⁿ soa-lia̍p ;  i ê miâ tī Góa ê bīn-chêng tek-khak bô chián-tû ,  ia̍h bô bia̍t-choa̍t , 20 Lín tio̍h tùi Pa-pí-lûn chhut-lâi ,  tùi Ka-le̍k-tí lâng ê tiong-kan cháu-chhut ;  ēng hoaⁿ-hí tōa-siaⁿ thoân-pò hō͘ lâng thiaⁿ ,  kóng ,  Iâ-hô-hoa kiù-sio̍k I ê lô͘-po̍k Ngá-kok ;  lín tio̍h chiong chit-ê pò-iông kàu tōe-ke̍k , 21 I ín-chhōa in keng-kè soa-bô͘ ,  in ia̍h bô chhùi-ta ;  I ūi-tio̍h in hō͘ chúi tùi chio̍h-pôaⁿ lâu-chhut ;  chio̍h-pôaⁿ li̍h-khui ,  chúi chiū chhèng-chhut ,  Iâ-hô-hoa kóng ,  Pháiⁿ-lâng tek-khak bōe pêng-an , 
