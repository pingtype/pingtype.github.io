1 Lí bô hoâi-īn bô siⁿ-kiáⁿ ê ,  tio̍h chhiùⁿ-koa ;  lí bē-bat keng-kè siⁿ-kiáⁿ kan-khó͘ ê ,  tio̍h chhut-siaⁿ chhiùⁿ-koa ,  chhut hoaⁿ-hí ê siaⁿ ;  in-ūi ka-kī tiàm ê hū-jîn-lâng pí ū tiōng-hu--ê ,  siⁿ-kiáⁿ khah-chōe ;  che sī Iâ-hô-hoa kóng ê , 2 Tio̍h khui-khoah lí pò͘-pîⁿ ê tōe ,  pàng-tōa lí khiā-khí ê tiùⁿ-pak ;  m̄-thang hān-tiāⁿ ;  tio̍h khan-tn̂g lí ê soh ,  kian-kò͘ lí ê khi̍t-á , 3 In-ūi lí beh ǹg-chó ǹg-iū lâi khui-khoah ;  lí ê hō͘-è tek-khak tit-tio̍h lia̍t-kok chòe-gia̍p ;  koh hō͘ pha-hng ê siâⁿ ū lâng khiā-khí , 4 Bo̍h-tit kiaⁿ-hiâⁿ ;  in-ūi lí tek-khak bô tì-kàu kiàn-siàu ;  ia̍h bo̍h-tit ùi siáu-jîn ;  in-ūi lí bô tì-kàu siū lêng-jio̍k ;  lí tek-khak bōe kì-tit siàu-liân ê sî ê kiàn-siàu ;  bô koh kì-liām lí chiú-kóaⁿ ê sî ê lêng-jio̍k , 5 In-ūi chhòng-chō lí-ê sī lí ê tiōng-hu ;  bān-kun ê Iâ-hô-hoa sī I ê miâ ;  kiù-sio̍k lí-ê ,  sī Í-sek-lia̍t ê Sèng--ê ;  I tek-khak chheng-chòe choân-tōe ê Siōng-tè , 6 Iâ-hô-hoa tiàu--lí ,  chhin-chhiūⁿ tiàu siū khì-sak sim-lāi iu-siong ê bó͘ ,  chiū-sī siàu-liân ê sî só͘ chhōa ,  siū khì-sak ê bó͘ ;  che sī lí ê Siōng-tè só͘ kóng ê , 7 Góa pàng-lī lí put-kò tiap-á-kú ,  chóng-sī beh ēng tōa chû-pi siu lí tò-tńg , 8 Góa hoat-chhut siū-khì ,  chiām-sî tùi lí ng-bīn ;  chóng-sī beh ēng éng-oán ê chû-ài lîn-bín lí ;  che sī Iâ-hô-hoa ,  kiù-sio̍k lí ê Chú ,  kóng ê , 9 In-ūi che chāi Góa khòaⁿ chhin-chhiūⁿ Ná-a ê tōa-chúi ;  Góa cháiⁿ-iūⁿ chiù-chōa bô koh hō͘ Ná-a ê tōa-chúi hoàn-lām piàn-tōe ,  Góa ia̍h chiàu án-ni chiù-chōa ,  bô koh siū-khì lí ,  chek-pī lí , 10 Tōa-soaⁿ ōe sóa-khui ,  sió-soaⁿ ōe î-sóa ,  to̍k-to̍k Góa ê chû-ài tek-khak bô lī-khui lí ,  Góa pêng-an ê iok ia̍h bô î-sóa ;  che sī lîn-bín lí ê Iâ-hô-hoa kóng ê , 11 Lí chit-ê siū khùn-khó͘ ,  hō͘ tōa-hong iô-tāng bōe tit-tio̍h an-ùi ê lâng--ah ,  Góa beh ēng chhái-sek an-tì lí ê chio̍h-thâu ,  ēng lâm-sek ê pó-chio̍h hē lí ê tōe-ki , 12 Koh ēng âng-pó-chio̍h chō lí ê siâⁿ-tó-chí ,  ēng âng-ge̍k chō lí ê siâⁿ-mn̂g ,  ēng pó-chio̍h chō lí sì-ûi ê pian-kài , 13 Lí ê kiáⁿ-jî lóng beh hō͘ Iâ-hô-hoa kà-sī ;  lí ê kiáⁿ-jî beh tit-tio̍h tōa pêng-an , 14 Lí beh in-ūi kong-gī tit-tio̍h khiā-chāi ,  beh lī-khui chè-ap hn̄g-hn̄g ,  bô tì-kàu kiaⁿ-hiâⁿ ;  lí beh lī-khui chai-ē hn̄g-hn̄g ,  in-ūi i tek-khak bô kūn-óa lí , 15 Chiū kiám-chhái ū lâng chū-chi̍p ,  chóng-sī m̄-sī tùi Góa ;  kìⁿ-nā chū-chi̍p kong-kek lí ê ,  beh in-ūi lí lâi poa̍h-tó , 16 Thih-chhiūⁿ pûn hé-thòaⁿ ,  chè-chō ha̍p-ēng ê khì-hâi--ê ,  sī Góa só͘ chhòng-chō ;  Góa iā chhòng-chō hām-hāi lâng ê ,  hō͘ i kiâⁿ châu-bia̍t , 17 Kìⁿ-nā ūi-tio̍h kong-kek lí lâi chō ê khì-hâi tek-khak bô chiâⁿ lō͘-ēng ;  kìⁿ-nā tī sím-phòaⁿ ê sî khí-lâi kong-kek lí ê chi̍h ,  lí beh tēng i ê chōe ;  che sī Iâ-hô-hoa ê lô͘-po̍k ê sán-gia̍p ,  iā sī in tùi Góa só͘ tit-tio̍h ê gī ;  che sī Iâ-hô-hoa kóng ê , 
