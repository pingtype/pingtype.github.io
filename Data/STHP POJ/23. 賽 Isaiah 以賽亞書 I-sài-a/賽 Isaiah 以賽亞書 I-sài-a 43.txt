1 Ngá-kok ah ,  chhòng-chō lí ê Iâ-hô-hoa ,  Í-sek-lia̍t ah ,  hit ê chō-chiâⁿ lí--ê ,  án-ni kóng ,  Lí m̄-sái kiaⁿ ,  in-ūi Góa kiù-sio̍k lí ;  Góa bat kiò lí ê miâ ,  tiàu lí ;  lí sī Góa-ê , 2 Lí tùi chúi-tiong keng-kè ,  Góa tek-khak kap lí saⁿ-kap tī-teh ;  lí keng-kè kang-hô ,  chúi tek-khak bô im-ba̍t lí ;  lí tùi hé-tiong kiâⁿ-kè--khì ,  tek-khak bô siū sio ;  hé-iām ia̍h bô to̍h tī lí ê sin-chiūⁿ , 3 In-ūi Góa sī Iâ-hô-hoa lí ê Siōng-tè ,  sī Í-sek-lia̍t ê Sèng--ê ,  lí ê Kiù-chú ;  Góa í-keng hō͘ Ai-ki̍p chòe lí sio̍k-hôe ê kè-chîⁿ ,  hō͘ Kó͘-si̍t kap Se-pa chòe lí ê thòe-sin , 4 In-ūi Góa khòaⁿ lí chòe pó-pòe ,  chòe chun-kùi ,  koh in-ūi Góa thiàⁿ lí ,  só͘-í Góa hō͘ lâng thòe lí ,  hō͘ lia̍t-kok ê lâng thòe lí ê sìⁿ-miā , 5 Bo̍h-tit kiaⁿ ,  in-ūi Góa kap lí saⁿ-kap tī-teh ;  Góa beh chhōa lí ê hō͘-è tùi tang-hng lâi ,  koh tùi sai-hng chio-chi̍p lí , 6 Góa beh tùi pak-hng kóng ,  Pàng--chhut-lâi ;  tùi lâm-hng kóng ,  Bo̍h-tit khu-liû ;  chiong Góa ê chèng-kiáⁿ tùi hn̄g-hn̄g chhōa--lâi ,  chiong Góa ê chèng cha-bó͘-kiáⁿ tùi tōe-ke̍k chhōa tò-lâi , 7 Kìⁿ-nā ēng Góa ê miâ lâi chheng--ê sī Góa ūi-tio̍h ka-kī ê êng-kng chhòng-chō--ê ;  sī Góa só͘ chòe-chiâⁿ ,  só͘ chhòng-chō ê , 8 Lí tio̍h chiong ū ba̍k-chiu ia̍h chhiⁿ-mî ,  ū hī-khang ia̍h chhàu-hī-lâng ê peh-sìⁿ ,  lóng-chóng chhōa i chhut-lâi , 9 Bān-kok tio̍h chū-chi̍p ,  chèng peh-sìⁿ tio̍h chū-hōe ;  kî-tiong chī-chūi ōe chiong chit-ê kóng-bêng ,  ia̍h chiong chêng ê sū kóng hō͘ goán thiaⁿ ah? in thang chhōa kan-chèng lâi ,  ka-kī hián-bêng in chòe-tio̍h ,  á-sī in thiaⁿ-kìⁿ chiū kóng ,  Che sī chin-si̍t , 10 Iâ-hô-hoa kóng ,  Lín sī Góa ê kan-chèng ê ,  sī Góa só͘ kéng ê lô͘-po̍k ;  hō͘ lín chai lâi sìn Góa ,  koh bêng-pe̍k Góa chiū-sī Iâ-hô-hoa ;  tī Góa ê tāi-seng bô-ū siū-chō ê Siōng-tè ,  tī Góa ê í-āu ia̍h-bô , 11 Chí-ū Góa ,  Góa sī Iâ-hô-hoa ;  tû Góa í-gōa bô ū kiù-chú , 12 Góa bat chí-sī ,  Góa bat chín-kiù ,  Góa bat kóng-bêng ,  koh tī lín tiong-kan bô ū pa̍t-iūⁿ ê Siōng-tè ;  só͘-í Iâ-hô-hoa kóng ,  Lín sī Góa ê kan-chèng ,  Góa chiū-sī Siōng-tè , 13 Tùi ū ji̍t-chí í-lâi ,  Góa chiū-sī Iâ-hô-hoa ;  bô chi̍t-ê ōe kiù lâng thoat-lī Góa ê chhiú ;  Góa beh kiâⁿ tāi-chì ,  chī-chūi ōe chó͘-chí ah?14 Kiù-sio̍k lín ê Chú Iâ-hô-hoa ,  Í-sek-lia̍t ê Sèng--ê ,  án-ni kóng ,  In-ūi lín ê iân-kò͘ ,  Góa í-keng chhe lâng kàu Pa-pí-lûn ,  koh Góa beh hō͘ Ka-le̍k-tí lâng pāi-lo̍h ,  chhin-chhiūⁿ tô-cháu ê peh-sìⁿ ,  lóng chē in hōa-hōa-háu ê chûn , 15 Góa sī Iâ-hô-hoa lín ê Sèng--ê ,  sī chhòng-chō Í-sek-lia̍t--ê ,  sī lín ê Kun-ông , 16 Iâ-hô-hoa tī tōa-hái-tiong khui-lō͘ ,  tī tōa-chúi-tiong khui-lō͘ ; 17 hō͘ chhia ,  bé ,  peng-teng ,  ióng-béng ê lâng lóng chhut-lâi ;  (in chòe chi̍t-ē tó--lo̍h-khì ,  bōe koh khí--lâi ;  in bia̍t-bô chhin-chhiūⁿ sit--khì ê hé ; )18 Iâ-hô-hoa án-ni kóng ,  Lín m̄-thang kì-liām chêng ê sū ,  ia̍h m̄-thang siūⁿ chá-sî ê tāi-chì , 19 Khòaⁿ ah ,  Góa beh chòe chi̍t-hāng sin ê sū ,  taⁿ teh hoat-hiān ,  lín kiám m̄-chai mah? Góa beh tī khòng-iá khui tō-lō͘ ,  tī soa-bô͘ khui kang-hô , 20 Soaⁿ--nih ê cháu-siù beh chun-tiōng Góa ,  soaⁿ-káu kap tô-chiáu ia̍h beh án-ni ;  in-ūi Góa hō͘ khòng-iá ū chúi ,  hō͘ soa-bô͘ ū hô ,  thang hō͘ Góa ê peh-sìⁿ ,  Góa só͘-kéng--ê ,  lim , 21 Chit ê peh-sìⁿ sī Góa ūi-tio̍h ka-kī só͘ chō--ê ,  beh pò-iông Góa ê miâ-siaⁿ , 22 Ngá-kok ah ,  lí bô ū kiû-kiò Góa ;  Í-sek-lia̍t ah ,  lí hoán-tńg iàm-hoân Góa , 23 Lí bô tòa lí ê iûⁿ chòe sio-chè lâi hō͘ Góa ;  ia̍h bô ū ēng chè-mi̍h chun-kèng Góa ,  Góa bô in-ūi só͘-hiàn ê mi̍h hō͘ lí tio̍h-bôa ,  ia̍h bô in-ūi jú-hiuⁿ hō͘ lí ià-siān , 24 Lí bô ēng gûn ūi Góa bóe chhiong-pô͘ ,  ia̍h bô ēng chè-mi̍h ê iû hō͘ Góa pá-chiok ;  hoán-tńg hō͘ Góa in-ūi lí ê chōe-ok tio̍h-bôa ,  hō͘ Góa in-ūi lí ê chōe-kòa ià-siān , 25 Chí-ū Góa in-ūi ka-kī ê iân-kò͘ ,  chhat-bia̍t lí chiah ê kè-sit ;  Góa ia̍h bô kì-liām lí chiah ê chōe-ok , 26 Lí tio̍h tiám-chhíⁿ Góa ;  lí Góa thang saⁿ-kap piān-lūn ;  lí thang pâi-lia̍t lí ê chêng-lí ,  thang tit-tio̍h chheng-chòe-gī , 27 Lí khai-ki ê chó͘ hoān-chōe ,  lí ê tiong-pó pōe-ge̍k Góa , 28 Só͘-í Góa beh lêng-jio̍k sèng-só͘ ê siú-léng ,  hō͘ Ngá-kok siū chiù-chó͘ ,  hō͘ Í-sek-lia̍t siū lóe-mē , 
