1 Hiah ê ji̍t ê tiong-kan ,  Hi-se-ka phòa-pīⁿ teh-beh sí ,  A-mô͘-su ê kiáⁿ ,  sian-ti Í-sài-a ,  khì kìⁿ i ,  tùi i kóng ,  Iâ-hô-hoa án-ni kóng ,  Lí tio̍h siat-hoat lí ê ke-sū ,  in-ūi lí teh-beh sí ,  bōe-oa̍h , 2 Hi-se-ka chiū oa̍t-tńg bīn ǹg piah ,  kî-tó Iâ-hô-hoa ,  kóng , 3 Iâ-hô-hoa ah ,  kiû Lí kì-liām góa tī Lí ê bīn-chêng cháiⁿ-iūⁿ chûn oân-choân ê sim ,  chiàu sêng-si̍t lâi kiâⁿ ,  koh chòe Lí só͘ khòaⁿ-chòe hó--ê ,  Hi-se-ka chiū tōa-siaⁿ thî-khàu , 4 Tùi án-ni Iâ-hô-hoa ê ōe lîm-kàu Í-sài-a kóng , 5 Lí khì kā Hi-se-ka kóng ,  Lí ê chó͘ Tāi-pi̍t ê Siōng-tè Iâ-hô-hoa án-ni kóng ,  Góa í-keng thiaⁿ-kìⁿ lí ê kî-tó ,  khòaⁿ-kìⁿ lí ê ba̍k-sái ;  khòaⁿ ah ,  Góa beh ke-thiⁿ lí ê hè-siū cha̍p-gō͘ nî , 6 Koh Góa beh kiù lí kap chit ê siâⁿ thoat-lī A-su̍t ông ê chhiú ;  ia̍h beh pó-hō͘ chit ê siâⁿ , 7 Iâ-hô-hoa beh chiâⁿ I só͘ kóng--ê ,  che sī Iâ-hô-hoa beh hō͘ lí ê tiāu-thâu ; 8 khòaⁿ ah ,  A-hap-su ê ji̍t-kui tè-ji̍t chìn-chêng ê iáⁿ ,  Góa beh hō͘ i thè-āu cha̍p-tō͘ ,  Tùi án-ni chìn-chêng ê ji̍t-iáⁿ ,  kó-jiân tī ji̍t-kui ê téng-bīn ,  thè-āu cha̍p-tō͘ , 9 Iû-tāi ông Hi-se-ka phòa-pīⁿ í-keng hó ,  chiū chòe si ,  kóng:10 Góa kóng ,  tú-tú tī góa tiong-liân ê ji̍t ,  beh ji̍p im-kan ê mn̂g ; Bōe-tit-thang hióng-siū góa iáu chhun ê nî , 11 Góa kóng ,  Góa bōe kìⁿ--tio̍h Iâ-hô-hoa ,  chiū-sī tī oa̍h-lâng ê tōe ,  bōe kìⁿ-tio̍h Iâ-hô-hoa ; Góa bōe-tit-thang kap tiàm tōe-chiūⁿ ê peh-sìⁿ saⁿ-kap khòaⁿ lâng ê bīn , 12 Góa khiā-khí ê só͘-chāi siū chhian-sóa lī-khui góa ,  chhin-chhiūⁿ kò͘-iûⁿ ê lâng ê pò͘-pîⁿ chi̍t-iūⁿ ; Góa chiong sìⁿ-miā kńg--khí-lâi ,  chhin-chhiūⁿ chit-pò͘ ê lâng kńg-pò͘ chi̍t-iūⁿ ;  I beh chiong góa tùi pò͘-kui-thâu chián-tn̄g , Tùi chá-khí kàu ê-hng ,  Lí beh hō͘ góa kiat-kio̍k , 13 Góa hō͘ ka-kī an-chēng kàu thiⁿ-kng ;  I chhin-chhiūⁿ sai at-chi̍h góa it-chhè ê kut-thâu ; Tùi chá-khí kàu ê-hng ,  Lí beh hō͘ góa kiat-kio̍k , 14 Góa chhin-chhiūⁿ ìⁿ-á ,  chhin-chhiūⁿ pe̍h-ho̍h ,  gí-bú gí-ngiáu ;  koh chhin-chhiūⁿ ka-chui ai-kiò ; Góa in-ūi kia̍h-thâu khòaⁿ ,  ba̍k-chiu ian-n̄g , Iâ-hô-hoa ah ,  góa siū ap-chè ,  kiû Lí kā góa pó-jīn , 15 Góa beh kóng sím-mi̍h ah? I kā góa kóng--ê ,  ia̍h kā góa chiâⁿ--lah ; Góa in-ūi sim-lāi ê khó͘-chhó͘ ,  tī it-seng ê nî-ji̍t ,  beh ûn-ûn-á kiâⁿ , 16 Chú ah ,  lâng tit-tio̍h oa̍h sī chāi-tī chiah-ê , Góa ê sim-sîn oa̍h--teh ,  ia̍h lóng sī tùi án-ni ; Só͘-í kiû Lí hō͘ góa koh-hó ,  iû-goân oa̍h--teh , 17 Khòaⁿ ah ,  góa siū chin-tōa ê kan-khó͘ ,  sī ūi-tio̍h beh hō͘ góa tit-tio̍h pêng-an ; Lí in-ūi thiàⁿ góa ê lêng-hûn ,  chiū kiù góa thoat-lī bia̍t-bô ê khiⁿ ; In-ūi Lí chiong góa it-chhè ê chōe ,  hiat tī Lí ê ka-chiah-āu , 18 In-ūi im-kan bōe-ōe kám-siā Lí ,  sí-bô bōe-ōe o-ló Lí ; Lo̍h hûn-bōng ê lâng bōe-ōe ǹg-bāng Lí ê sêng-si̍t , 19 Chí-ū oa̍h-lâng ,  oa̍h-lâng beh kám-siā Lí ,  chhin-chhiūⁿ góa kin-á-ji̍t kám-siā Lí chi̍t-iūⁿ ; Chòe lāu-pē-ê beh hō͘ kiáⁿ-jî chai Lí ê sêng-si̍t , 20 Iâ-hô-hoa piān-piān beh kiù góa ,  Só͘-í goán chāi-siⁿ ê ji̍t beh tī Iâ-hô-hoa ê chhù , Ēng si-hiân ê ga̍k-khì ,  chhiùⁿ góa ê si-koa , 21 Í-sài-a bat kóng ,  Tio̍h the̍h chi̍t tè bû-hoa-kó-piáⁿ ,  lâi tah tī lia̍p-á ,  Ông chiū tit-tio̍h hó , 22 Hi-se-ka iā bat kóng ,  Góa ōe chiūⁿ Iâ-hô-hoa ê chhù ,  ū sím-mi̍h tiāu-thâu?
