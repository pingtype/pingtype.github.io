1 Chiah ê hái-sū ah ,  tio̍h thiaⁿ Góa ê ōe ;  chiah ê peh-sìⁿ ah ,  tio̍h liû-sim tùi hn̄g-hn̄g lâi thiaⁿ ,  Tùi góa tī-thai--nih ,  Iâ-hô-hoa chiū kéng-tiàu góa ;  tùi góa tī lāu-bú ê pak-tó͘ I chiū kiò góa ê miâ , 2 I hō͘ góa ê chhùi chhin-chhiūⁿ lāi-to ,  chiong góa khǹg tī I ê chhiú ê tì-ìm-ē ;  koh hō͘ góa chiâⁿ-chòe bôa-kng ê chìⁿ ,  chiong góa khǹg tī I ê chìⁿ-tē , 3 Tùi góa kóng ,  Lí sī Góa ê lô͘-po̍k Í-sek-lia̍t ,  Góa beh in-ūi lí tit-tio̍h êng-kng , 4 Góa chiū kóng ,  Góa tio̍h-bôa sī khang-khang ,  góa chīn-la̍t sī bô lī-ek iā bô chhái-kang ;  nā-sī góa ê phòaⁿ-toàn chāi-tī Iâ-hô-hoa ,  góa ê pò-siúⁿ chāi-tī góa ê Siōng-tè , 5 Iâ-hô-hoa tùi thai--nih chō-chiū góa chòe I ê lô͘-po̍k ,  beh hō͘ Ngá-kok kui-ǹg I ,  hō͘ Í-sek-lia̍t chū-chi̍p tī I hia ;  (in-ūi Iâ-hô-hoa khòaⁿ góa chòe chun-kùi ,  góa ê Siōng-tè iā chiâⁿ-chòe góa ê khùi-la̍t ; )6 I ū kóng ,  Lí chòe Góa ê lô͘-po̍k chín-heng Ngá-kok ê chi-phài ,  hō͘ Í-sek-lia̍t tiong tit-tio̍h pó-choân-ê tò-tńg--lâi ,  che iáu sī sió-khóa sū ;  Góa beh siat-li̍p lí chòe lia̍t-pang ê kng ,  chòe Góa ê chín-kiù--ê ,  kàu tī tōe-ke̍k , 7 Kiù-sio̍k Í-sek-lia̍t ê sèng-chú Iâ-hô-hoa ,  tùi hit ê hō͘ lâng só͘ khòaⁿ-khin ,  peh-sìⁿ só͘ iàm-ò͘ⁿ ,  koaⁿ-tiúⁿ só͘ ap-chè ê ,  án-ni kóng ,  Kun-ông beh khòaⁿ-kìⁿ lí ,  chiū khí-lâi khiā ,  siú-léng iā beh kūi-pài ;  che lóng sī ūi-tio̍h Iâ-hô-hoa sī chin-si̍t ê ,  chiū-sī Í-sek-lia̍t ê Sèng--ê ū kéng lí , 8 Iâ-hô-hoa án-ni kóng ,  Tī tit-tio̍h chiap-la̍p ê sî Góa ū thiaⁿ lí ,  tī chín-kiù ê ji̍t Góa ū pang-chān lí ;  Góa beh pó-hō͘ lí ,  hō͘ lí chòe peh-sìⁿ ê iok ê tiong-pó ,  koh heng-khí thó͘-tōe ,  hō͘ lâng sêng-chiap pha-hng ê tōe chòe gia̍p ; 9 iā tùi siū khún-pa̍k ê lâng kóng ,  Lín tio̍h chhut--lâi ;  tùi hiah ê tiàm tī o͘-àm ê lâng kóng ,  Lín tio̍h hián-hiān ,  In beh tī lō͘--nih tit-tio̍h chia̍h ,  tī it-chhè bô chháu ê soaⁿ tit-tio̍h niû-chháu , 10 In bô iau bô chhùi-ta ;  jia̍t-khì kap iām-ji̍t bô beh siong-hāi in ;  in-ūi lîn-bín in--ê beh chhōa in ,  khan in kàu chúi-chôaⁿ-piⁿ , 11 Góa beh hō͘ Góa ê chèng soaⁿ chiâⁿ-chòe lō͘ ,  Góa ê tōa-lō͘ iā beh thūn-koâiⁿ , 12 Khòaⁿ ah ,  chiah ê lâng beh tùi hn̄g-hn̄g lâi ;  khòaⁿ ah ,  chiah ê lâng beh tùi pak-hng sai-hng lâi ;  iā chiah ê lâng beh tùi Chîn-kok lâi , 13 Chiah ê thiⁿ ah ,  eng-kai chhut hoaⁿ-hí ê siaⁿ ;  tōe ah ,  eng-kai khoài-lo̍k ;  chèng-soaⁿ eng-kai chhut-siaⁿ chhiùⁿ-koa ;  in-ūi Iâ-hô-hoa ū an-ùi I ê peh-sìⁿ ,  iā beh lîn-bín I hiah ê khùn-khó͘--ê , 14 Sek-an kóng ,  Iâ-hô-hoa ū khì-sak góa ,  Chú í-keng bōe-kì-tit góa , 15 Hū-jîn-lâng kiám ōe bōe-kì-tit i chia̍h-lin ê eⁿ-á ,  bô lîn-bín i só͘ siⁿ ê kiáⁿ? in kiám-chhái ū bōe-kì-tit-ê ,  chóng-sī Góa bô bōe-kì-tit lí , 16 Khòaⁿ ah ,  Góa chiong lí khek tī Góa ê chhiú-chiúⁿ ,  lí ê siâⁿ-chhiûⁿ siông-siông tī Góa ê ba̍k-chiu-chêng , 17 Lí ê kiáⁿ-jî beh kín-kín tò--lâi ;  húi-hoāi lí-ê kap hō͘ lí pha-hng ê ,  beh lī-khui lí chhut--khì , 18 Lí tio̍h kia̍h-ba̍k sì-kòe khòaⁿ ;  in chèng-lâng lóng chū-chi̍p lâi kui-óa lí ,  Iâ-hô-hoa kóng ,  Góa kí Góa ê oa̍h-miā lâi kóng ,  Lí beh ēng in it-chhè chòe chng-thāⁿ lâi chhēng i ,  koh ēng in chòe tòa lâi hâ-io ,  chhin-chhiūⁿ sin-niû chi̍t-poaⁿ-iūⁿ , 19 Lūn-kàu lí pha-hng léng-chēng ê só͘-chāi kap lí siū húi-hoāi ê tōe ,  taⁿ peh-sìⁿ chōe ,  khiā-khí siuⁿ oe̍h ;  thun-bia̍t lí-ê beh lī-khui lí hn̄g-hn̄g , 20 Lí sit-lo̍h kiáⁿ í-āu só͘ siⁿ hiah ê kiáⁿ beh tùi lí kóng ,  Chit ê só͘-chāi góa khiā-khí siuⁿ oe̍h ;  kiû lí hō͘ góa ū só͘-chāi thang khiā-khí , 21 Hit-sî lí sim-lāi beh kóng ,  Góa í-keng sit-lo̍h kiáⁿ ,  ka-kī khiā-khí ,  sī siū-lia̍h ê ,  phiau-liû tī gōa-bīn ,  chī-chūi kā góa siⁿ chiah-ê? chī-chūi chiong chiah-ê iúⁿ-chhī kàu tōa-hàn? Khòaⁿ ah ,  góa ko͘-toaⁿ ê sî ,  chiah-ê tī toh-lo̍h?22 Chú Iâ-hô-hoa kóng ,  Khòaⁿ ah ,  Góa beh ǹg lia̍t-kok kia̍h-chhiú ,  ǹg bān peh-sìⁿ khiā tōa-kî ;  in beh chiong lí ê chèng-kiáⁿ phō--lâi ,  chiong lí ê chèng cha-bó͘-kiáⁿ iāng--lâi , 23 Lia̍t-ông beh chòe lí ê iúⁿ-pē ,  ông-hō͘ beh chòe lí ê lin-bú ;  in beh chiong bīn àⁿ-lo̍h tōe ,  ǹg lí kūi-pài ,  koh chī lí ê kha ê thô͘-hún ;  lí chiū chai Góa sī Iâ-hô-hoa ;  hoān-nā ǹg-bāng Góa-ê tek-khak bô kiàn-siàu , 24 Béng-lâng chhiúⁿ--khì ê ,  kiám ōe chhiúⁿ tò-tńg? kiông ê lâng só͘ chhiúⁿ-lia̍h-ê ,  kiám ōe kiù i mah?25 Chóng-sī Iâ-hô-hoa án-ni kóng ,  Béng-lâng só͘ chhiúⁿ-lia̍h--ê beh chhiúⁿ tò-tńg ,  kiông ê lâng só͘ chhiúⁿ--ê beh tit-tio̍h kiù ;  kap lí saⁿ-chiⁿ--ê Góa beh kap i saⁿ-chiⁿ ,  Góa iā beh kiù lí ê kiáⁿ-jî , 26 Koh Góa beh hō͘ hiah ê ap-chè lí-ê chia̍h ka-kī ê bah ;  in ia̍h beh lim ka-kī ê huih kàu-chùi ,  chhin-chhiūⁿ lim tiⁿ-chiú chi̍t-iūⁿ ;  kìⁿ-nā ū hiat-khì ê ,  beh lóng chai Góa Iâ-hô-hoa sī lí ê kiù-chú ,  sī kiù-sio̍k lí ê Chú ,  sī Ngá-kok ê tōa koân-lêng--ê , 
