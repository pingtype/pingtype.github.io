1 Lín tio̍h chiong iûⁿ-á hiàn hō͘ tōe-hng chiáng-koân--ê ,  tùi Se-la̍h ǹg khòng-iá ,  sàng kàu Sek-an siâⁿ ê soaⁿ , 2 Mô͘-ap khiā-khí ê peh-sìⁿ tī A-loán ê tō͘-thâu ,  chhin-chhiūⁿ sì-kòe pe ê chiáu ,  chhin-chhiūⁿ thiah-phòa ê chiáu-á-siū , 3 Lí tio̍h siat kè-bô͘ ,  kiâⁿ kong-pêng ,  hō͘ lí ê iáⁿ tī tiong-tàu ê sî ,  chhin-chhiūⁿ o͘-àm mî ;  siū kóaⁿ-tio̍k ê lâng hō͘ i bih ;  tô-cháu ê peh-sìⁿ m̄-thang kā i lō͘-chhut , 4 Lí tio̍h iông-ún Góa chiah ê siū kóaⁿ-tio̍k ê lâng kap lí saⁿ-kap tiàm ,  Lūn-kàu Mô͘-ap ,  lí tio̍h chòe i siám-bih ê só͘-chāi ,  thoat-lī chân-hāi--ê ê bīn-chêng ;  in-ūi le̍k-sek lâng-ê kui tī bô ,  húi-bia̍t ê sū soah--khì ,  thún-ta̍h lâng--ê tùi kok-tiong tû-bia̍t , 5 Beh ū pó-chō in-ūi chû-ài lâi kiàn-siat ,  beh ū sêng-si̍t--ê chē tī hit téng-bīn ,  tī Tāi-pi̍t ê pò͘-pîⁿ-lāi teh sím-phòaⁿ ,  kiû kong-pêng ,  kín-kín kiâⁿ kong-gī , 6 Goán thiaⁿ-kìⁿ Mô͘-ap lâng ê kiau-ngō͘ ,  i kiau-ngō͘ kàu-ke̍k ;  i ê chū-ko ,  i ê kiau-ngō͘ ,  i ê tōa siū-khì ;  phín-phóng ê ōe sī khang-khang , 7 Só͘-í Mô͘-ap beh ūi-tio̍h Mô͘-ap thî-khàu ,  lâng-lâng lóng beh thî-khàu ;  lín beh ūi-tio̍h Kiat-jíⁿ Hap-lia̍t-siat ê phû-tô-piáⁿ lâi thó͘-khùi ,  siū-phah chin siong-tiōng , 8 In-ūi Hi-si̍t-pún ê chhân ta--khì ;  Se-pí-má ê phû-tô-chhiū ia̍h sī án-ni ;  lia̍t-kok ê chú at-chi̍h i tē-it hó ê ki ,  chiah ê ki chhun kàu Ngá-siā ,  thòaⁿ kàu khòng-iá ;  i ê ki chhun-chhut pôaⁿ-kè hái , 9 Só͘-í góa beh ūi-tio̍h Se-pí-má ê phû-tô-chhiū ai-khàu kap Ngá-siā lâng ê ai-khàu chi̍t-iūⁿ ;  Hi-si̍t-pún ,  Í-lī-a-lī ah ,  góa beh ēng ba̍k-sái koàn-ak lí ,  in-ūi lín siu-sêng ké-chí kap gō͘-kak ê sî ,  hoah-hiàm ê siaⁿ hut-jiân kàu , 10 Tùi pûi ê chhân-tiong chhiúⁿ-khì hoaⁿ-hí khoài-lo̍k ,  tī phû-tô-hn̂g tek-khak bô chhiùⁿ-koa ,  ia̍h bô hoaⁿ-hí ê siaⁿ ;  ta̍h-chiú-ê tī chiú-khut-lāi bô ta̍h-chhut chiú ;  góa hō͘ i hoaⁿ-hí ê siaⁿ soah , 11 In-ūi án-ni ,  góa ê sim-pak ūi-tio̍h Mô͘-ap chhin-chhiūⁿ khîm chhut siaⁿ ,  góa ê sim-tn̂g ūi-tio̍h Kiat-jíⁿ Hap-lia̍t-siat ia̍h sī án-ni , 12 Mô͘-ap lâng tiâu-kìⁿ ê sî ,  tī koâiⁿ ê só͘-chāi ià-siān ,  koh kàu i ê sèng-só͘ kî-tó ,  ia̍h bōe chiâⁿ , 13 Che sī Iâ-hô-hoa chêng lūn Mô͘-ap só͘ kóng ê ōe , 14 Chóng-sī hiān-chāi Iâ-hô-hoa ê ōe kóng ,  Saⁿ-nî-lāi ,  chiàu tn̂g-kang ê nî-hān ,  Mô͘-ap ê êng-kng kap i ê chèng-lâng beh tú-tio̍h lêng-jio̍k ;  só͘ chhun ê lâng chin-chió ,  bô chiūⁿ-sǹg , 
