1 A-mô͘-su ê kiáⁿ Í-sài-a só͘ tit-tio̍h lūn Iû-tāi kap Iâ-lō͘-sat-léng ê be̍k-sī , 2 Kàu hiah ê ji̍t ê liáu-āu ,  Iâ-hô-hoa tiān ê soaⁿ beh kiàn-li̍p tī chiah ê soaⁿ ê téng-bīn ,  pôaⁿ-kè lóng-chóng ê soaⁿ-niá ;  bān-kok lóng beh lâi kui i , 3 Ū chōe-chōe kok ê peh-sìⁿ beh khì ,  kóng ,  Lâi ah ,  lán chiūⁿ Iâ-hô-hoa ê soaⁿ ,  kàu Ngá-kok ê Siōng-tè ê tiān ;  I beh ēng I ê tō-lō͘ kà-sī lán ,  lán ia̍h beh kiâⁿ I ê lō͘ ;  in-ūi lu̍t-hoat beh tùi Sek-an chhut ,  Iâ-hô-hoa ê ōe beh tùi Iâ-lō͘-sat-léng thoân-pò͘ , 4 I beh tī lia̍t-kok-tiong lâi sím-phòaⁿ ,  ūi-tio̍h chōe-chōe peh-sìⁿ lâi kái-koat ;  in beh chiong in ê to phah-chòe lôe-thâu ,  chiong in ê chhiuⁿ phah-chòe liâm-á ;  chit-kok bô kia̍h-to kong-kek hit-kok ,  in ia̍h bô koh ha̍k-si̍p kau-chiàn , 5 Ngá-kok ê ke ah ,  tio̍h lâi ,  lán tio̍h tī Iâ-hô-hoa ê kng-bêng-tiong lâi kiâⁿ , 6 Iâ-hô-hoa ,  Lí ū pàng-sak Lí ê peh-sìⁿ ,  Ngá-kok ê ke ,  in-ūi in chhiong-móa tang-hng ê hong-sio̍k ,  kiâⁿ siâ-su̍t ê ,  chhin-chhiūⁿ Hui-lī-sū lâng ;  iā kap gōa-pang lâng kiat-iok , 7 I ê tōe ū kim-gûn móa-móa ,  i ê châi-pó bōe-sǹg--tit ;  i ê tōe ū bé móa-móa ,  i ê chhia iā bōe-sǹg--tit , 8 I ê tōe ū ngó͘-siōng móa-móa ,  in kūi-pài ka-kī chhiú só͘-chō--ê ,  chiū-sī ka-kī ê chńg-thâu-á só͘-chòe-ê , 9 Pi-chiān--ê khut-lo̍h ,  chun-kùi--ê kàng-kē ;  Lí bo̍h-tit sià-bián i , 10 Lí tio̍h ji̍p chio̍h-tōng ,  bih tī thô͘--nih ,  siám-pī Iâ-hô-hoa ê hián-hek kap I ui-giâm ê êng-kng , 11 Kàu hit-ji̍t ,  ba̍k-thâu koâiⁿ ê lâng beh kàng chòe kē ,  kiau-ngō͘ ê lâng beh siū khut-lo̍h ,  to̍k-to̍k Iâ-hô-hoa chì-chun bû-tùi , 12 In-ūi bān-kun ê Iâ-hô-hoa ū chi̍t-ji̍t beh kong-kek it-chhè kiau-ngō͘ chū-ko--ê ,  kap it-chhè seng-koâiⁿ--ê ,  lóng kàng chòe-kē ; 13 koh kong-kek Lī-pa-lùn it-chhè koâiⁿ-tōa ê pek-hiuⁿ-chhiū ,  kap Pa-san it-chhè ê siōng-chhiū ; 14 koh kong-kek it-chhè ê koâiⁿ-soaⁿ ,  kap it-chhè tōa ê soaⁿ-niá , 15 Koh kong-kek it-chhè ê koâiⁿ-tâi ,  kap it-chhè kian-kò͘ ê siâⁿ-chhiûⁿ ; 16 koh kong-kek Tha-si it-chhè ê chûn-chiah ,  kap it-chhè thang ì-ài súi ê mi̍h , 17 Kiau-ngō͘ ê lâng beh siū khut-lo̍h ,  chū-ko ê lâng beh kàng chòe-kē ;  tī hit-ji̍t to̍k-to̍k Iâ-hô-hoa chì-chun bû-tùi , 18 Ngó͘-siōng beh chòe chi̍t-ē bô--khì , 19 Iâ-hô-hoa khí--lâi ,  hō͘ tōe tōa tín-tāng ê sî ,  lâng chiū ji̍p chio̍h-tōng ,  ji̍p thô͘-khang ,  siám-pī Iâ-hô-hoa ê hián-hek ,  kap I ui-giâm ê êng-kng , 20 Kàu hit-ji̍t lâng beh chiong só͘-chō lâi pài gûn ê ngó͘-siōng ,  kim ê ngó͘-siōng ,  hiat hō͘ chhân-chhú kap bi̍t-pô , 21 Kàu Iâ-hô-hoa khí-lâi ,  hō͘ tōe tōa tín-tāng ê sî ,  lâng beh ji̍p chio̍h-pôaⁿ-phāng kap soaⁿ-tōng ,  siám-pī Iâ-hô-hoa ê hián-hek ,  kap I ui-giâm ê êng-kng , 22 Lín bo̍h-tit óa-khò sè-kan lâng ,  put-kò ū chi̍t-tiâu khùi tī phīⁿ-khang ;  thang sǹg-chòe sím-mi̍h ah?
