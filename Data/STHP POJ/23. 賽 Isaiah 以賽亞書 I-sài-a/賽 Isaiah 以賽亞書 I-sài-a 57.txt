1 Gī-lâng sí-bô ,  bô lâng khòa tī sim-thâu ;  khiân-sêng ê lâng kè-sì ,  bô lâng siūⁿ-kàu chit ê gī-lâng kè-sì sī thoat-lī chiong-lâi ê chai-ē , 2 Kiâⁿ tī chèng-ti̍t ê lâng ,  i beh chìn-ji̍p pêng-an ê só͘-chāi ,  an-jiân hioh tī i ê chhn̂g , 3 Lín chiah ê ang-î ê kiáⁿ ,  kan-hu kap kī-lú ê chéng-lūi ,  lóng tio̍h chìn-chêng lâi , 4 Lín tùi chī-chūi hì-lāng ,  tùi chī-chūi khui-chhùi thó͘-chi̍h ah? lín kiám m̄-sī pōe-ge̍k ê kiáⁿ-jî ,  pe̍h-chha̍t ê chéng-lūi mah?5 Lín tī siōng-chhiū ê tiong-kan ,  tī ta̍k châng chhiⁿ-chhùi ê chhiū-kha ,  io̍k-hé kong-sim ,  tī soaⁿ-kok--nih ,  tī chio̍h-khang-lāi thâi gín-ná , 6 Tī soaⁿ-kok-lāi ,  kng-ku̍t ê chio̍h-thâu tiong ,  ū lí ê hūn-gia̍h ;  chiah-ê chiū-sī lí só͘ tit-tio̍h ê gia̍p ;  lí ia̍h tùi i koàn-tiān ,  hiàn lé-mi̍h ;  in-ūi chiah-ê ,  Góa kiám ōe an-sim mah?7 Lí tī koâiⁿ-koâiⁿ ê soaⁿ-téng an-siat bîn-chhn̂g ,  ia̍h chiūⁿ-khì hiàn-chè , 8 Lí tī mn̂g-āu ,  mn̂g-khiā-āu ,  khiā lí ê kì-liām ;  tùi pa̍t-lâng lō͘-hiān sin-thé lâi chiūⁿ-khì ;  khui-khoah lí ê bîn-chhn̂g ,  kap in li̍p-iok ;  lí tī-hia khòaⁿ-kìⁿ in ê bîn-chhn̂g ,  chiū chin ì-ài , 9 Lí chiong iû tòa kàu ông hia ,  koh ke-thiⁿ lí ê hiuⁿ-liāu ,  chhe sù-chiá khì hn̄g-hn̄g ê só͘-chāi ,  ka-kī pi-chiān ,  ti̍t-kàu im-kan , 10 Lí in-ūi lō͘ hn̄g ià-siān ,  chóng-sī bô kóng ,  Che sī khang-khang ;  lí ū koh tit-tio̍h khùi-la̍t ,  só͘-í m̄-chai loán-jio̍k , 11 Lí in-ūi chī-chūi lâi lún-neh kiaⁿ-hiâⁿ ,  tì-kàu kóng pe̍h-chha̍t ,  bô kì-liām Góa ,  ia̍h bô khòa tī lí ê sim-thâu? Góa kiám-m̄-sī tùi kó͘-chá chēng-chēng ,  lí chiah bô kiaⁿ Góa mah?12 Góa beh chí-bêng lí ê kong-gī ;  lūn-kàu lí ê só͘-kiâⁿ ,  lóng bô lī-ek lí , 13 Lí âu-kiò ê sî ,  thang hō͘ lí só͘ chū-chi̍p-ê kiù lí ;  hong beh kā in chhe-sòaⁿ ;  khì beh kā in pûn--khì ;  chóng-sī hit-ê óa-khò Góa--ê beh tit-tio̍h thó͘-tōe ,  beh sêng-siū Góa ê sèng-soaⁿ chòe gia̍p , 14 Ū siaⁿ kóng ,  Thūn-koâiⁿ ,  thūn-koâiⁿ ,  pī-pān lō͘ ,  tùi Góa ê peh-sìⁿ ê lō͘-tiong tû-khì that-gāi , 15 In-ūi hit-ê chì-koâiⁿ chì-chun ,  éng-oán tī-teh ,  miâ kiò-chòe Sèng--ê ,  án-ni kóng ,  Góa khiā-khí tī chì-koâiⁿ chì-sèng ê só͘-chāi ,  ia̍h kap sim-sîn thòng-hóe khiam-pi ê lâng saⁿ-kap khiā-khí ,  beh hō͘ khiam-pi ê lâng ê sim-sîn koh-oa̍h ,  ia̍h hō͘ thòng-hóe ê lâng ê sim koh-oa̍h , 16 Góa tek-khak bô éng-oán cheng-piān ,  ia̍h bô kú-tn̂g siū-khì ;  kiaⁿ-liáu Góa só͘ chhòng-chō ê lâng ,  in ê sim kap lêng-hûn tī Góa ê bīn-chêng soe-lám , 17 In-ūi i tham-sim ê chōe-kòa ,  Góa chiū siū-khì phah i ,  Góa ng-bīn siū-khì ;  i iû-goân pōe-ge̍k ,  chiàu i ê sim-ì khì kiâⁿ , 18 Góa khòaⁿ i só͘ kiâⁿ ê lō͘ ,  ia̍h beh i-hó i ;  koh beh chhōa i ,  hō͘ i kap hiah-ê saⁿ-kap siong-sim ê lâng ,  koh tit-tio̍h an-ùi , 19 Góa chō beh hō͘ in ê chhùi kóng-chhut o-ló ê ōe ,  Pêng-an ,  pêng-an kui hō͘ hn̄g kap kūn ê lâng ;  koh Góa beh i-hó i ;  che sī Iâ-hô-hoa kóng ê , 20 To̍k-to̍k pháiⁿ-lâng chhin-chhiūⁿ giâ-éng ê hái ,  bōe-ōe pêng-chēng ;  i ê chúi chhèng-chhut ù-òe kap thô͘-bê , 21 Góa ê Siōng-tè kóng ,  Pháiⁿ-lâng tek-khak bōe pêng-an , 
