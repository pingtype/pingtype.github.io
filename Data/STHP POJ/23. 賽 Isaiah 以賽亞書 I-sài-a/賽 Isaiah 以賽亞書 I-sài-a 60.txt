1 Khí-lâi ah ,  hoat-chhut kng ;  in-ūi lí ê kng í-keng kàu ,  Iâ-hô-hoa ê êng-kng hoat-hiān ,  chiò tī lí ê téng-bīn , 2 Khòaⁿ ah ,  o͘-àm beh khàm choân-tōe ,  o͘-o͘ àm-àm jia-khàm lia̍t-kok ;  chóng-sī Iâ-hô-hoa beh hoat-hiān chiò lí ,  I ê êng-kng beh chhut-hiān tī lí ê sin-chiūⁿ , 3 Lia̍t-kok beh lâi chiū-kūn lí ê kng ,  kun-ông beh lâi chiū-kūn lí hoat-hiān ê tōa-kng , 4 Lí kia̍h-ba̍k khòaⁿ sì-hng ,  in lóng chū-chi̍p lâi lí chia ;  lí ê chèng-kiáⁿ tùi hn̄g-hn̄g lâi ,  lí ê chèng cha-bó͘-kiáⁿ ia̍h beh hō͘ lâng phō--lâi , 5 Hit-sî lí khòaⁿ-kìⁿ chiū ū êng-kng ,  lí ê sim tōa gông-ngia̍h ,  tōa khui-khoah ;  in-ūi tōa-hái hong-sēng ê châi-bu̍t beh choán-tńg lâi kui lí ,  lia̍t-kok ê châi-pó ia̍h beh lâi kui lí , 6 Kui-tīn ê lo̍k-tô ,  kap Bí-tiân í-ki̍p Í-hoat toaⁿ-niā ê lo̍k-tô ,  beh piàn-móa lí ê kéng-lāi ;  Sī-pa ê chèng-lâng lóng beh kàu ;  beh tòa n̂g-kim jú-hiuⁿ lâi ,  ia̍h beh pò-thoân Iâ-hô-hoa ê miâ-siaⁿ , 7 Ki-ta̍t ê iûⁿ-kûn lóng beh chū-chi̍p kàu lí chia ,  Nî-pâi-iok kang ê mî-iûⁿ beh chòe lí ê lō͘-ēng ,  tī Góa ê tôaⁿ-téng beh tit-tio̍h chiap-la̍p ;  Góa êng-kng ê chhù ,  Góa beh êng-kng--i , 8 Hiah-ê pe--lâi chhin-chhiūⁿ hûn ,  koh chhin-chhiūⁿ kap pe--lâi i ê siū--ê ,  sī chī-chūi ah?9 Chiah ê hái-sū beh thèng-hāu Góa ;  Tha-si ê chûn-chiah beh chòe-thâu ,  chiong lí ê chèng-kiáⁿ ,  liân in ê kim-gûn ,  tùi hn̄g-hn̄g chòe chi̍t-ē tòa--lâi ,  lóng ūi-tio̍h Iâ-hô-hoa lí ê Siōng-tè ê miâ ,  koh ūi-tio̍h Í-sek-lia̍t ê Sèng--ê ,  in-ūi I í-keng êng-kng lí , 10 Gōa-pang lâng beh khí lí ê siâⁿ-chhiûⁿ ,  in ê ông beh ho̍k-sāi lí ;  Góa bat siū-khì phah lí ,  taⁿ beh si-un lîn-bín lí , 11 Lí ê siâⁿ-mn̂g beh siông-siông khui ,  ji̍t-mî bô koaiⁿ ,  hō͘ lâng chiong lia̍t-kok ê châi-pó tòa lâi kui lí ,  ia̍h chiong in ê kun-ông khan--lâi , 12 In-ūi kìⁿ-nā peh-sìⁿ kap kok m̄ ho̍k-sāi lí--ê beh bia̍t-bô ;  hiah ê peh-sìⁿ beh choân-jiân hong-hòe , 13 Lī-pa-lùn ê êng-kng ,  chiū-sī chhêng-chhiū ,  sam-chhiū ,  n̂g-iông-chhiū ,  lóng beh saⁿ-kap kui lí ,  ūi-tio̍h beh chng-thāⁿ Góa ê sèng-só͘ ;  Góa ia̍h beh hō͘ Góa kha-ta̍h ê só͘-chāi tit-tio̍h êng-kng , 14 Pêng-sò͘ khó͘-chhó͘ lí--ê ,  in ê kiáⁿ-sun lóng beh kàu lí ê bīn-chêng àⁿ-io ;  khòaⁿ-khin lí--ê lóng beh tī lí ê kha-ē kūi-pài ;  in beh chheng lí chòe Iâ-hô-hoa ê siâⁿ ,  chòe Í-sek-lia̍t ê Sèng--ê ê Sek-an , 15 Lí chêng siū pàng-sak ,  siū iàm-ò͘ⁿ ,  sīm-chì bô lâng keng-kè ,  taⁿ Góa beh hō͘ lí pìⁿ-chòe éng-oán ê êng-hôa ,  chiâⁿ-chòe le̍k-tāi ê hí-lo̍k , 16 Lí beh chia̍h bān-kok ê lin ,  koh suh chiah ê kun-ông ê lin-thâu ;  chiū chai Góa Iâ-hô-hoa sī lí ê Kiù-chú ,  sī kiù-sio̍k lí ê Chú ,  Ngá-kok ê tōa koân-lêng--ê , 17 Góa beh tòa kim lâi thòe tâng ,  tòa gûn lâi thòe thih ,  tâng lâi thòe chhâ ,  thih lâi thòe chio̍h ;  ia̍h beh ēng hô-pêng chòe lí ê koaⁿ-tiúⁿ ,  ēng kong-gī chòe lí ê kam(**kàm)-tok , 18 Lí ê tōe-hng bô koh thiaⁿ-kìⁿ kiông-pō ,  kéng-lāi bô koh thiaⁿ-kìⁿ pha-hng húi-bia̍t ê sū ;  lí beh chheng lí ê chhiûⁿ chòe Chín-kiù ,  chheng lí ê mn̂g chòe O-ló , 19 Ji̍t-thâu bô koh chòe lí ji̍t--sî ê kng ,  ge̍h ia̍h bô koh hoat-kng chiò lí ;  in-ūi Iâ-hô-hoa beh chòe lí éng-oán ê kng ,  lí ê Siōng-tè beh chòe lí ê êng-iāu , 20 Lí ê ji̍t-thâu bô koh lo̍h ,  lí ê ge̍h ia̍h bô kiu-bô--khì ;  in-ūi Iâ-hô-hoa beh chòe lí éng-oán ê kng ,  lí pi-ai ê ji̍t ia̍h bêng-pe̍k lah , 21 Lí ê peh-sìⁿ lóng chiâⁿ-chòe gī-lâng ,  éng-oán tit-tio̍h tōe chòe-gia̍p ;  sī Góa só͘ chèng ê chhiū-chai ,  Góa ê chhiú só͘-chòe--ê ,  hō͘ Góa tit-tio̍h êng-kng , 22 Chì-sòe--ê beh chiâⁿ-chòe chi̍t-chheng ,  ke̍k pi-bî--ê beh chiâⁿ-chòe kiông ê kok ;  Góa Iâ-hô-hoa beh chiàu tiāⁿ-tio̍h ê kî ,  kín-kín chiâⁿ i , 
