1 Iâ-hô-hoa án-ni kóng ,  Lín tio̍h siú kong-pêng ,  kiâⁿ kong-gī ;  in-ūi Góa ê kiù-un í-keng kūn ,  Góa ê kong-gī beh hián-bêng , 2 Lâng án-ni kiâⁿ ,  sè-kan lâng án-ni chhî-siú i ,  siú an-hioh-ji̍t bô kan-hoān-tio̍h ,  kìm-chí ka-kī ê chhiú bô chòe pháiⁿ ;  hit-hō lâng ū hok-khì , 3 Kap Iâ-hô-hoa liân-ha̍p ê gōa-pang lâng bo̍h-tit kóng ,  Iâ-hô-hoa tek-khak chiong góa kap I ê peh-sìⁿ pun-lī ;  thài-kàm ia̍h bo̍h-tit kóng ,  Khòaⁿ ah ,  góa sī ko͘-tâ ê chhiū , 4 In-ūi lūn-kàu kìⁿ-nā siú Góa chiah ê an-hioh-ji̍t ,  kéng Góa só͘ hoaⁿ-hí ê sū ,  kap chhî-siú Góa ê iok ê thài-kàm ,  Iâ-hô-hoa án-ni kóng , 5 Chiah ê lâng ,  Góa beh hō͘ in tī Góa ê chhù ,  tī Góa ê chhiûⁿ-ûi-lāi ,  ū kì-hō ū miâ-jī ,  pí ū kiáⁿ cha-bó͘-kiáⁿ khah-hó ;  Góa beh hō͘ i éng-oán ê miâ bōe-ōe chián-tû , 6 Iáu-ū hiah-ê kap Iâ-hô-hoa liân-ha̍p ê gōa-pang lâng ,  beh ho̍k-sāi I ,  beh thiàⁿ Iâ-hô-hoa ê miâ ,  beh chòe I ê lô͘-po̍k ,  kìⁿ-nā siú an-hioh-ji̍t bô kan-hoān ,  koh chhî-siú Góa ê iok ê lâng ; 7 Góa beh chhōa in kàu Góa ê sèng-soaⁿ ,  hō͘ in tī kî-tó Góa ê chhù lâi hoaⁿ-hí ;  in ê sio-chè kap lé-mi̍h ,  tī Góa ê tôaⁿ-téng ,  tek-khak tit-tio̍h chiap-la̍p ;  in-ūi Góa ê chhù beh chheng-chòe bān peh-sìⁿ kî-tó ê chhù , 8 Chú Iâ-hô-hoa ,  chiū-sī chio-chi̍p Í-sek-lia̍t siū kóaⁿ-sòaⁿ--ê ,  kóng ,  Hiah-ê siū chio-chi̍p ê lâng í-gōa ,  Góa iáu beh chio-chi̍p pa̍t-lâng lâi kui-óa i , 9 Soaⁿ-iá chiah ê siù lóng tio̍h lâi thun-chia̍h ,  chhiū-nâ-lāi chiah ê siù ,  ia̍h tio̍h án-ni , 10 I ê siú-bāng--ê sī chhiⁿ-mî ,  lóng bô tì-sek ,  lóng sī é-káu ,  bōe pūi ê káu ,  to̍k-to̍k bîn-bāng ,  tó-teh ,  ài khùn , 11 Chiah ê káu tham-chia̍h ,  m̄-chai pá ;  chiah ê bo̍k-chiá bōe-ōe bêng-pe̍k ,  ta̍k-lâng kiâⁿ ka-kī ê phian-lō͘ ,  ta̍k-ê tùi kok hong-biān kiû ka-kī ê lī-ek , 12 In kóng ,  Lâi lah ,  góa khì phâng-chiú ,  lán lim kāu-chiú kàu-pá ;  bîn-á-ji̍t beh chhin-chhiūⁿ kin-á-ji̍t ,  ke̍k-tōa bô-pí , 
