1 Ū chai-ē ah ,  hiah ê siat-li̍p put-gī ê lu̍t-lē--ê ,  kap kì-chài kan-chà ê phòaⁿ-sû ê ; 2 óng-khut sòng-hiong lâng ê àn-kiāⁿ ,  chhiúⁿ-toa̍t Góa ê peh-sìⁿ-tiong khùn-khó͘ ê lâng ê chêng-lí ,  ēng kóaⁿ-hū chún-chòe só͘-chhiúⁿ ê mi̍h ,  ēng ko͘-jî chún-chòe só͘ kiap ê mi̍h , 3 Tng kàng hêng-hoa̍t ê ji̍t ,  ū chai-ē tùi hn̄g-hn̄g lîm-kàu ,  hit-sî lín beh cháiⁿ-iūⁿ? lín beh cháu--khì kiû sím-mi̍h lâng kiù--lín ah? lín ê châi-pó beh lâu tī sím-mi̍h só͘-chāi?4 In chí-ū khut-sin tī siū-lia̍h ê lâng ê ē-bīn ,  tó tī siū-thâi ê lâng ê ē-bīn ,  Sui-jiân án-ni ,  Iâ-hô-hoa ê siū-khì iáu-bē siau ,  I ê chhiú iû-goân chhun--teh , 5 Ū chai-ē ah ,  A-su̍t sī Góa siū-khì ê thûi ,  chhiú-tiong kia̍h Góa ê thòng-hūn chòe koáiⁿ , 6 Góa beh chhe i kong-kek siâ-ok ê pang-kok ,  hoan-hù i kong-kek Góa só͘ siū-khì ê peh-sìⁿ ,  chhiúⁿ i só͘ chhiúⁿ--ê ,  lia̍h i só͘-lia̍h--ê ,  chiong in thún-ta̍h chhin-chhiūⁿ ke-lō͘ ê thô͘-bê chi̍t-iūⁿ , 7 Chóng-sī i m̄-sī chit-hō ì-sù ,  i-ê sim ia̍h m̄-sī chit ê táⁿ-sǹg ;  i ê sim-lāi hoán-tńg siūⁿ húi-bia̍t ,  châu-bia̍t chōe-chōe kok , 8 In-ūi i kóng ,  Góa ê jîn-sîn kiám bô lóng sī ông mah?9 Ka-le̍k-lô kiám-m̄-sī chhin-chhiūⁿ Ka-ki-bí-si mah? Hap-má kiám-m̄-sī chhin-chhiūⁿ A-ní-poa̍t mah? Sat-má-lī-a kiám-m̄-sī chhin-chhiūⁿ Tāi-má-sek mah?10 Góa ê chhiú í-keng kàu ngó͘-siōng ê kok ,  in tiau-khek ê ngó͘-siōng iâⁿ-kè Iâ-lō͘-sat-léng kap Sat-má-lī-a ê ngó͘-siōng ; 11 góa cháiⁿ-iūⁿ khoán-thāi Sat-má-lī-a kap kî-tiong ê ngó͘-siōng ,  kiám bōe chiàu án-ni khoán-thāi Iâ-lō͘-sat-léng kap kî-tiong ê ngó͘-siōng mah?12 Chú tī Sek-an soaⁿ kap Iâ-lō͘-sat-léng chiâⁿ I it-chhè só͘-chòe--ê ê sî ,  kóng ,  Góa beh hêng-hoa̍t A-su̍t ông sim-kiau ê kiâⁿ-chòe ,  kap i ba̍k-thâu koâiⁿ ê êng-kng , 13 In-ūi i kóng ,  Góa só͘ chiâⁿ ê sū ,  sī ēng góa ê chhiú ê lêng-le̍k ,  kap góa ê tì-hūi ;  góa pún ū chhang-miâ ;  góa î-sóa lia̍t-kok ê tōe-kài ,  chhiúⁿ in ê châi-pó ,  koh góa chhin-chhiūⁿ ióng-sū hō͘ chē koâiⁿ-ūi-ê kàng chòe kē , 14 Góa ê chhiú the̍h-tio̍h lia̍t-kok ê châi-pó ,  chhin-chhiūⁿ the̍h chiáu-á-siū ;  góa tit-tio̍h choân-tōe ,  chhin-chhiūⁿ khioh-tio̍h só͘ pàng-sak ê chiáu-á-nn̄g ;  bô ū phia̍t-si̍t ê ,  bô ū khui-chhùi ê ,  bô ū háu-kiò ê , 15 Taⁿ pó͘-thâu kiám ōe tùi ēng i lâi chhò-chhâ--ê ka-kī khoa-kháu mah? kù-á kiám ōe tùi hit ê thoa kù--ê ka-kī phín-phóng mah? che sī chhin-chhiūⁿ thûi-á ūn-choán hit ê kia̍h--i-ê ,  chhin-chhiūⁿ koáiⁿ-á kia̍h-khí hit ê m̄-sī chhâ--ê , 16 In-ūi án-ni Chú ,  bān-kun ê Chú ,  beh hō͘ i pûi-ê pìⁿ-chòe sán ;  tī i êng-kng ê ē-bīn beh ū hé to̍h--khí-lâi ,  chhin-chhiūⁿ hé sio chi̍t-iūⁿ , 17 Í-sek-lia̍t ê kng beh chòe hé ,  i ê Sèng--ê beh chòe hé-iām ;  tī chi̍t-ji̍t ê tiong-kan ,  chiong i ê chhì-phè kap chi̍t-lê sio liáu-liáu , 18 Koh chiong i ê chhiū-nâ kap pûi-tōe ê êng-kng ,  tùi sîn-hûn kàu jio̍k-thé ,  lóng sio-bia̍t i ;  sè-bīn chhin-chhiūⁿ phòa-pīⁿ lâng chiām-chiām soe-pāi , 19 I ê chhiū-nâ chhun ê chhiū bô kúi châng ,  gín-ná ia̍h ōe kì i ê siàu-gia̍h , 20 Kàu hit-ji̍t Í-sek-lia̍t só͘ chhun-ê ,  kap Ngá-kok ke só͘ tô-thoat-ê ,  bô koh óa-khò hit ê phah in ê ;  sī beh sêng-si̍t óa-khò Iâ-hô-hoa ,  Í-sek-lia̍t ê Sèng--ê , 21 Só͘-chhun-ê beh tò-tńg-lâi ,  chiū-sī Ngá-kok ke só͘-chhun-ê ,  kui tī choân-lêng ê Siōng-tè , 22 Í-sek-lia̍t ah ,  lí ê peh-sìⁿ sui-jiân chōe chhin-chhiūⁿ hái-soa ,  chí-ū chhun-ê tò-tńg--lâi ;  soe-pāi ê sū í-keng tiāⁿ-tio̍h ,  ēng kong-gī lâi chhiong-móa , 23 In-ūi Chú ,  bān-kun ê Iâ-hô-hoa ,  tī choân-tōe-tiong beh kiâⁿ só͘ tiāⁿ-tio̍h ê bia̍t-bô , 24 Só͘-í Chú ,  bān-kun ê Iâ-hô-hoa ,  án-ni kóng ,  Khiā-khí Sek-an ,  Góa ê peh-sìⁿ ah ,  A-su̍t sui-jiân ēng thûi phah lín ,  koh chhin-chhiūⁿ Ai-ki̍p ê khoán ,  kia̍h koáiⁿ-á kong-kek lí ,  lí m̄-bián kiaⁿ i , 25 In-ūi koh tiap-á-kú siū-khì chiū beh bêng-pe̍k ,  koh Góa ê siū-khì beh tùi in ê bia̍t-bô lâi soah , 26 Bān-kun ê Iâ-hô-hoa beh kia̍h-khí piⁿ lâi phah i ,  chhin-chhiūⁿ tī Gô-li̍p ê chio̍h-pôaⁿ phah Bí-tiân ;  I ê koáiⁿ-á beh chhun tī hái-téng ,  I beh kia̍h-khí chhin-chhiūⁿ tī Ai-ki̍p chi̍t-iūⁿ , 27 Kàu hit-ji̍t A-su̍t ê tāng-tàⁿ beh lī-khui lí ê keng-thâu ,  i ê taⁿ beh lī-khui lí ê ām-kún ,  i ê taⁿ iā beh in-ūi boah-iû ê iân-kò͘ lâi húi-hoāi , 28 A-su̍t kàu A-ia̍p ,  keng-kè Bí-ki-lûn ,  pàng hêng-lí tī Bi̍t-boa̍t ;  in keng-kè ài-kháu ; 29 tī Ka-pa hioh-mî ;  La̍h-má lâng kiaⁿ-hiâⁿ ;  Sò-lô ê Ki-pì-a lâng tô-cháu , 30 Ka-lîm khiā-khí ê peh-sìⁿ ah ,  tio̍h tōa-siaⁿ âu-kiò ;  Lâi-soah ê lâng ah ,  tio̍h àⁿ hī-khang ;  chhám--ah ,  khùn-khó͘ ê A-ná-tu̍t ah!31 Má-tek-bí-ná lâng siám-pī ;  Ki-pèng khiā-khí ê peh-sìⁿ tô-cháu , 32 Hit-ji̍t i chat-peng tī Lô-pek ;  pí chhiú ǹg Sek-an siâⁿ ê soaⁿ ,  chiū-sī Iâ-lō͘-sat-léng ê soaⁿ-thâu , 33 Khòaⁿ ah ,  Chú ,  bān-kun ê Iâ-hô-hoa ,  ēng hō͘ lâng kiaⁿ ê ui-giâm lâi chhò chhiū-ki ;  tn̂g--ê beh siū-chhò ,  koâiⁿ--ê beh kàng-kē ; 34 ām ê chhiū-nâ ,  I beh ēng thih-khì chhò i ;  koh Lī-pa-lùn beh tùi tōa koân-lêng--ê lâi tó--lo̍h-khì , 
