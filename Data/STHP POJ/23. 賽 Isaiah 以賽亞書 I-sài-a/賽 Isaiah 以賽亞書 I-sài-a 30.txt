1 Iâ-hô-hoa kóng ,  Chai-ē ah ,  chiah ê pōe-ge̍k ê kiáⁿ ,  in saⁿ-kap kè-bô͘ ,  bô tùi Góa ê ì-sù ,  in kiat bêng-io̍k bô tùi Góa ê sîn ,  tì-kàu chōe-siōng ka-chōe , 2 Khí-sin lo̍h-khì Ai-ki̍p ,  pēng-bô chhéng-mn̄g Góa ,  beh óa-khò Hoat-ló ê sè-le̍k ,  ke-thiⁿ ka-kī ê sè-le̍k ,  ia̍h siám-bih tī Ai-ki̍p ê tì-ìm-ē , 3 Só͘-í Hoat-ló ê sè-le̍k beh chòe lín ê kiàn-siàu ;  siám-bih tī Ai-ki̍p ê tì-ìm-ē beh chòe lín ê làu-khùi , 4 I ê siú-léng í-keng kàu Só-an ,  i ê sù-chiá í-keng kàu Hap-lōe-su , 5 In beh in-ūi bōe lī-ek in ê peh-sìⁿ lâi kiàn-siàu ,  hit ê peh-sìⁿ m̄-sī chòe pang-chān ,  ia̍h m̄-sī chòe lī-ek ,  to̍k-to̍k sī chòe kiàn-siàu ,  chòe lêng-jio̍k , 6 Lūn lâm-hng ê cheng-siⁿ ê be̍k-sī ,  In chiong châi-bu̍t tô tī lû-á ka-chiah-téng ,  chiong pó-mi̍h chài tī lo̍k-tô ê niā ,  keng-kè kan-lân khùn-khó͘ ê tōe ,  chiū-sī bú ê sai ,  kang ê sai ,  to̍k-chôa kap hé-iām pe ê lêng ê tōe ,  khì hit ê bô lī-ek in ê peh-sìⁿ hia , 7 Ai-ki̍p ê pang-chān sī khang-khang bô lī-ek ;  só͘-í góa chheng i chòe chē-teh bōe tín-tāng ê La̍h-hap-pek , 8 Taⁿ lí khì ,  tī in ê bīn-chêng ,  chiong chit ê ōe siá tī pâi--nih ,  kì tī chheh--nih ,  lâu tī āu-tāi ,  kàu éng-oán , 9 In-ūi in sī pōe-ge̍k ê peh-sìⁿ ,  kóng pe̍h-chha̍t ê kiáⁿ-jî ,  m̄-khéng thiaⁿ-thàn Iâ-hô-hoa ê kà-sī ê kiáⁿ-jî , 10 In tùi sian-kiàn--ê kóng ,  Bo̍h--tit sian-kiàn ;  tùi sian-ti kóng ,  Bo̍h-tit tùi goán kóng chèng-ti̍t ê ōe ,  tio̍h tùi goán kóng jiû-loán ê ōe ,  kóng hu-ké ê sū ; 11 lín tio̍h pàng-sak chiàⁿ-lō͘ ,  lī-khui chèng-ti̍t ê lō͘ ,  m̄-thang tī goán ê bīn-chêng koh thê-khí Í-sek-lia̍t ê Sèng--ê , 12 Só͘-í Í-sek-lia̍t ê Sèng--ê án-ni kóng ,  In-ūi lín khì-sak chit ê ōe ,  pîn-sìn pō-gio̍k kap koāi-phiah ,  lâi óa-khò i ; 13 só͘-í chit ê chōe-ok tī lín ê sin-chiūⁿ ,  chhin-chhiūⁿ beh-tó ê li̍h-hûn ,  phòng-chhut tī koâiⁿ-chhiûⁿ--ê ;  tiap-á-kú ê tiong-kan hut-jiân-kan tó-hoāi , 14 I beh húi-hoāi i ,  chhin-chhiūⁿ lâng húi-hoāi sio-hûi lâng ê hûi-khì ,  kòng-chhùi ia̍h bô pó-sioh ;  tì-kàu chhùi-tè ê tiong-kan ,  chhē bô chi̍t-phìⁿ thang tùi hé-lô͘ lâi chhú hé ,  tùi tî-lāi lâi iúⁿ chúi , 15 Chú Iâ-hô-hoa ,  Í-sek-lia̍t ê Sèng--ê ,  bat án-ni kóng ,  Lín ê tit-tio̍h kiù chāi-tī oa̍t-tò-tńg kap an-hioh ;  lín tit-tio̍h khùi-la̍t chāi-tī pêng-chēng kap sìn-khò ;  chóng-sī lín bô beh , 16 Lín kóng ,  Bô--ah ,  goán beh khiâ-bé lâi cháu ,  só͘-í lín tit-beh cháu ;  koh kóng ,  Goán beh khiâ hit-ê chin gâu-cháu ê cheng-siⁿ ,  só͘-í tui-kóaⁿ lín-ê ia̍h beh chin gâu cháu , 17 Chi̍t-lâng háng-hoah ,  chiū chi̍t-chheng lâng tô-cháu ;  gō͘-lâng háng-hoah ,  chiū lín lóng beh tô-cháu ;  tì-kàu só͘ chhun-ê chhin-chhiūⁿ soaⁿ-téng ê kî-koaⁿ ,  soaⁿ-thâu ê tōa-kî , 18 Iâ-hô-hoa in-ūi án-ni beh thèng-hāu lâi si un-hūi hō͘ lín ,  koh in-ūi án-ni beh khí-lâi lîn-bín lín ;  in-ūi Iâ-hô-hoa sī kong-pêng ê Siōng-tè ;  hoān-nā thèng-hāu I--ê ,  lóng ū hok-khì , 19 Lín chiah-ê khiā-khí tī Sek-an ,  tī Iâ-lō͘-sat-léng ê peh-sìⁿ ah ,  lí tek-khak bô koh thî-khàu ;  Chú beh in-ūi lí ai-kiû ê siaⁿ tōa si-un hō͘ lí ;  I thiaⁿ-kìⁿ chiū beh ìn lí , 20 Chú beh hō͘ lín tī hoān-lān-tiong ū piáⁿ ,  tī kan-khó͘-tiong ū chúi ;  lín ê sian-siⁿ bô koh siám-bih ;  lí beh chhin-ba̍k khòaⁿ-kìⁿ lí ê sian-siⁿ , 21 Lí phian tī chó phian tī iū ê sî ,  hī-khang-lāi beh thiaⁿ-kìⁿ ū siaⁿ tī lí ê āu-bīn kóng ,  Che chiū-sī lō͘ ,  lí tio̍h kiâⁿ i , 22 Lí só͘ tiau-khek ê ngó͘-siōng ,  ēng gûn siuⁿ--ê ,  só͘ chù-chō ê ngó͘-siōng ēng kim tō͘--ê ,  lí beh phah lâ-sâm i ,  beh khì-sak i ,  chhin-chhiūⁿ ù-òe ê mi̍h ;  tùi i kóng ,  Khì--ah , 23 Lí iā chéng-chí tī tōe--nih ,  I beh kā i lo̍h-hō͘ ,  ia̍h beh hō͘ tōe só͘ chhut ê bí-niû chin-hó ,  chin hong-sēng ;  kàu hit-sî lí ê cheng-siⁿ beh tī khoan-khoah ê chháu-tiûⁿ chia̍h-chháu , 24 Lôe hn̂g ê gû kap lû-á-kiáⁿ beh chia̍h soah-iâm ê liāu ;  chit ê liāu sī ēng hong-kó͘ kap pòa-ki kè chhiûⁿ--ê , 25 Tī tōa-thâi lâng ,  chiú-kiⁿ-lâu tó-hoāi ê ji̍t ,  ta̍k ê koâiⁿ-soaⁿ tōa-niá beh ū hô-chúi khoe-lâu , 26 Tng Iâ-hô-hoa pau I ê peh-sìⁿ sún-siong ê só͘-chāi ,  i-tī I ê peh-sìⁿ phah-siong ê ji̍t ,  ge̍h ê kng beh chhin-chhiūⁿ ji̍t ê kng ,  ji̍t ê kng beh ke chhit-pē ,  chhin-chhiūⁿ chhit ê ji̍t ê kng chi̍t-iūⁿ , 27 Khòaⁿ ah ,  Iâ-hô-hoa ê miâ tùi hn̄g-hn̄g lâi ,  siū-khì to̍h--khí-lâi ,  ba̍t-ba̍t ê ian chhèng-koâiⁿ ;  I ê chhùi-tûn ū siū-khì móa-móa ;  I ê chi̍h chhin-chhiūⁿ thun-bia̍t ê hé , 28 I ê khì chhin-chhiūⁿ tiòng-móa ê hô-chúi ,  tiòng kàu ām-kún ;  beh ēng húi-bia̍t ê thai lâi thai bān-kok ;  koh tī chèng peh-sìⁿ ê chhùi-lāi ,  beh ū hō͘ lâng kiâⁿ chhò-gō͘ ê bé-kā-kiuⁿ , 29 Lín beh chhiùⁿ-koa ,  chhin-chhiūⁿ siú sèng-choeh ê mî ;  koh sim-lāi hoaⁿ-hí ,  chhin-chhiūⁿ lâng pûn ta̍t-á chiūⁿ Iâ-hô-hoa ê soaⁿ ,  kàu Í-sek-lia̍t ê Chio̍h-pôaⁿ hia , 30 Iâ-hô-hoa beh hō͘ lâng thiaⁿ I ui-giâm ê siaⁿ ,  koh hō͘ lâng khòaⁿ-kìⁿ I ê chhiú phah--lo̍h-khì ,  kap siū-khì-tiong ê siū-khì ,  thun-bia̍t ê hé-iām ,  chhè-lûi ,  tōa-hong ,  peng-pha̍uh , 31 Só͘-í A-su̍t lâng beh in-ūi Iâ-hô-hoa ê siaⁿ tōa kiaⁿ-hiâⁿ ;  I beh ēng koáiⁿ-á lâi phah i , 32 Iâ-hô-hoa beh chiong tiāⁿ-tio̍h ê koáiⁿ-á ,  kàu tī i ê sin-chiūⁿ ;  ta̍k-pái phah--lo̍h-khì ,  chiū thiaⁿ-kìⁿ tôaⁿ-khîm phah-kó͘ ê siaⁿ ;  kau-chiàn ê sî ,  Iâ-hô-hoa tāng-khí I ê chhiú kap i kau-chiàn , 33 In-ūi Tô-hui-te̍k tùi chá chiū siat-li̍p ;  ūi-tio̍h ông lâi pī-pān chhim koh khoah ;  kî-tiong kui-tui--ê sī hé kap chōe-chōe chhâ ;  Iâ-hô-hoa ê khì ,  chhin-chhiūⁿ chi̍t-tiâu ê jiû-n̂g hé ,  hō͘ i to̍h--khí-lâi , 
