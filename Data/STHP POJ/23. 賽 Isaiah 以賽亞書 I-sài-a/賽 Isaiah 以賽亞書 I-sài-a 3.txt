1 Khòaⁿ ah ,  in-ūi Chú ,  bān-kun ê Iâ-hô-hoa ,  tùi Iâ-lō͘-sat-léng kap Iû-tāi tû--khì in só͘ óa-khò ê ,  só͘ i-óa ê ,  chiū-sī só͘ óa-khò ê bí-niû ,  só͘ óa-khò ê chúi ; 2 tû--khì ióng-sū ,  kap chiàn-sū ,  sím-phòaⁿ-koaⁿ kap sian-ti ,  chiam-pok--ê kap tiúⁿ-ló ; 3 ngó͘-si̍p-hu-tióng kap chun-kùi ê lâng ,  bô͘-sū kap khiáu ê sai-hū ,  í-ki̍p gâu kiâⁿ hoat-su̍t ê , 4 Góa beh hō͘ gín-ná chòe in ê léng-siù ,  hō͘ eⁿ-á koán-hat in , 5 Peh-sìⁿ beh tāi-ke saⁿ ap-chè ,  ta̍k-lâng siū chhù-piⁿ ê ap-chè ;  siàu-liân lâng beh bú-bān lāu-lâng ,  pi-chiān ê lâng beh bú-bān chun-kùi ê lâng , 6 Lâng beh tī i ê lāu-pē ê ke ,  khiú i ê hiaⁿ-tī ,  kóng ,  Lí ū i-ho̍k ,  tio̍h chòe goán ê koaⁿ-tiúⁿ ;  chit-ê tó-hoāi ê kéng-hóng ,  thang kui lí ê chhiú liāu-lí , 7 Hit-sî i beh tōa-siaⁿ kóng ,  Góa bô beh chòe i-tī lín ê ;  in-ūi góa ê ke bô bí-niû ,  iā bô i-ho̍k ;  lín m̄-thang siat-li̍p góa chòe peh-sìⁿ ê koaⁿ-tiúⁿ , 8 Iâ-lō͘-sat-léng soe-pāi ,  Iû-tāi tó-hoāi ;  in-ūi in ê chhùi-chi̍h í-ki̍p kiâⁿ-chòe kap Iâ-hô-hoa hoán-tùi ,  jiá--tio̍h I êng-kng ê ba̍k-chiu , 9 In ê bīn-sek kan-chèng ka-kī ê bô chèng-ti̍t ;  in kóng-khí ka-kī ê chōe-ok ,  pēng-bô ún-môa ,  chhin-chhiūⁿ Só͘-to-má chi̍t-iūⁿ ,  In ū chai-ē ah ,  in-ūi in ka-kī chhú chai-hāi , 10 Lūn gī-lâng lín tio̍h kóng ,  I ū hok-khì ,  in-ūi beh chia̍h ka-kī kiâⁿ-chòe só͘ kiat ê ké-chí , 11 Pháiⁿ-lâng ū chai-ē ah ,  i beh tú-tio̍h chai-lān ;  in-ūi beh chiàu i só͘-kiâⁿ-ê siū pò-èng , 12 Lūn-kàu Góa ê peh-sìⁿ ,  gín-ná ap-chè in ,  hū-jîn-lâng koán-hat in ,  Góa ê peh-sìⁿ ah ,  ín-chhōa lí--ê hō͘ lí kiâⁿ chha-chhok ,  koh húi-hoāi lí só͘-kiâⁿ ê tō-lō͘ , 13 Iâ-hô-hoa khí-lâi cheng-piān ,  khiā-teh sím-phòaⁿ hiah ê peh-sìⁿ , 14 Iâ-hô-hoa beh sím-mn̄g I peh-sìⁿ-tiong ê tiúⁿ-ló ,  kap in ê léng-siù ,  kóng ,  chia̍h-liáu phû-tô-hn̂g ê ké-chí-ê chiū-sī lín ;  tùi sòng-hiong lâng só͘-chhiúⁿ-ê lóng tī lín ê ke , 15 Lín siáⁿ-sū ap-chè Góa ê peh-sìⁿ ,  sàu sòng-hiong lâng ê bīn-phê? che sī Chú ,  bān-kun ê Iâ-hô-hoa ,  kóng ê , 16 Iâ-hô-hoa koh kóng ,  In-ūi Sek-an hiah ê cha-bó͘-kiáⁿ kiau-ngō͘ ,  kiâⁿ-lō͘ ām-kún chhun tn̂g-tn̂g ,  khòaⁿ lâng sái ba̍k-bé ,  liam-kha kiâⁿ ,  kha-khoân khin-khiang háu ; 17 só͘-í Chú beh hō͘ Sek-an hiah ê cha-bó͘-kiáⁿ chhàu-thâu kian-phí ;  Iâ-hô-hoa koh hō͘ in chhiah-sin lō͘-thé , 18 Kàu hit-ji̍t ,  Chú beh tû--khì in súi ê kha-khoân ,  thâu-mn̂g bāng ,  ge̍h-chiam ; 19 hī-khoân ,  chhiú-so̍h ,  tà-bīn ê phè ; 20 hoe-bō ,  kha-liān ,  hoe-tòa ,  hiuⁿ-a̍h ,  hû-tē ; 21 chhiú-chí ,  phīⁿ-khoân ; 22 lé-ho̍k ,  gōa-thò ,  phi-kian ,  hô-pau ; 23 chhiú-kiàⁿ ,  iù-tōe saⁿ ,  pau-thâu ê kun ,  jia seng-khu ê phè , 24 Beh ū chhàu-khì lâi thòe phang-bī ;  soh-á lâi thòe io-tòa ;  thâu-khak kng-khō-khō lâi thòe súi ê thâu-mn̂g ;  môa-pò͘ hâ-io lâi thòe súi ê i-ho̍k ;  ēng hé ê kù-siong lâi thòe i súi ê bīn-māu , 25 Lí ê ta-po͘-teng beh tó tī to-ē ;  lí ê ióng-sū beh sí tī chiàn-tīn , 26 I ê siâⁿ-mn̂g beh pi-siong ai-kiò ;  i beh léng-chēng chē tī thô͘-kha , 
