1 Chai-ē ah ,  lí chit-ê chhiúⁿ-toa̍t lâng--ê ,  ka-kī bô siū chhiúⁿ-toa̍t ;  kiâⁿ tāi-chì khúi-chà--ê ,  lâng bô ēng khúi-chà khoán-thāi lí! Lí chhiúⁿ-toa̍t tú-á soah ,  ka-kī beh siū chhiúⁿ-toa̍t ;  lí kiâⁿ khúi-chà tú-á soah ,  lâng beh ēng khúi-chà khoán-thāi lí , 2 Iâ-hô-hoa ah ,  kiû Lí si-un hō͘ goán ;  goán thèng-hāu Lí ,  kiû Lí ta̍k chá-khí chòe goán ê chhiú ,  tú-tio̍h hoān-lān ê sî ,  chòe goán ê chín-kiù , 3 Soan-hoa ê siaⁿ chi̍t-ē hoat ,  chèng peh-sìⁿ tô-cháu ;  Lí chi̍t-ē khí-lâi ,  lia̍t-kok sì-sòaⁿ , 4 Lín só͘-chhiúⁿ--ê beh hō͘ lâng siu-si̍p ,  chhin-chhiūⁿ chián-á-thâng ê siu-si̍p mi̍h ;  lâng cháu--khì hia ,  chhin-chhiūⁿ chháu-meh thiàu-lâi thiàu-khì , 5 Iâ-hô-hoa siū chun-chòe koâiⁿ ;  in-ūi I tiàm tī koâiⁿ ê só͘-chāi ;  I ēng kong-pêng kong-gī chhiong-móa Sek-an , 6 Lí it-seng it-sì beh tit-tio̍h an-ún ,  ū hong-sēng ê kiù-un ,  kap tì-hūi kap chai-bat ;  kèng-ùi Iâ-hô-hoa chòe lí ê pó-pòe , 7 Khòaⁿ ah ,  in ê hô-kia̍t tī gōa-bīn ai-siong ;  kiû-hô ê sù-chiá thòng-sim thî-khàu , 8 Tōa-lō͘ pha-hng ,  lóng bô lâng kè-lō͘ ;  i pōe-iok ,  khòaⁿ-khin chiah ê siâⁿ ,  bô iàu-kín peh-sìⁿ , 9 Tōe-chiūⁿ pi-ai soe-thè ;  Lī-pa-lùn kiàn-siàu ko͘-tâ ;  Sa-lûn chhin-chhiūⁿ khòng-iá ;  Pa-san kap Ka-bi̍t ê chhiū-ba̍k lak kng-kng , 10 Iâ-hô-hoa kóng ,  Taⁿ Góa beh khí-lâi ;  taⁿ Góa beh heng-khí ;  taⁿ Góa beh ka-kī koâiⁿ , 11 Lín hoâi-īn chho͘-khng lâi siⁿ tiū-kó ;  lín ê khì beh chhin-chhiūⁿ hé lâi thun-bia̍t lín , 12 Lia̍t-pang beh chhin-chhiūⁿ í-keng sio ê chio̍h-he ;  chhin-chhiūⁿ í-keng koah ê chhì-phè ,  siū-sio tī hé-tiong , 13 Lín hn̄g ê lâng ,  tio̍h thiaⁿ Góa só͘-kiâⁿ--ê ,  lín kūn ê lâng tio̍h chai Góa ê tōa koân-lêng , 14 Sek-an tiong ê chōe-jîn lóng kiaⁿ-hiâⁿ ,  bô kèng-khiân ê lâng beh ti̍t-ti̍t chhoah ,  Lán tiong-kan chī-chūi ōe kap thun-bia̍t ê hé saⁿ-kap tòa? Lán tiong-kan chī-chūi ōe kap éng-oán ê sio-húi saⁿ-kap tòa ah?15 Kiâⁿ tāi-chì kong-gī ,  kóng-ōe chèng-ti̍t ,  oàn-hūn le̍k-sek ê châi-lī ,  iô chhiú bô siū pò͘-lō͘ ,  that-ba̍t hī-khang bô thiaⁿ lâu-huih ê ōe ,  khoeh ba̍k-chiu bô khòaⁿ pháiⁿ-tāi--ê ; 16 i beh tiàm tī koâiⁿ ê só͘-chāi ;  kian-kò͘ ê chio̍h-pôaⁿ chòe i ê ōe-só͘ ;  beh ū bí-niû kiong-kip i ,  i ê chúi tek-khak bōe choa̍t-tn̄g , 17 Lí ê ba̍k-chiu beh khòaⁿ-kìⁿ ông ê súi ,  beh khòaⁿ-kìⁿ khui-khoah ê tōe , 18 Lí ê sim beh siàu-liām hit ê kiaⁿ-hiâⁿ ê sū ;  koán-siàu--ê tī toh-lo̍h? phêng kòng-gûn ê tī toh-lo̍h? sǹg chiú-kiⁿ-lâu--ê tī toh-lo̍h?19 Lí tek-khak bô khòaⁿ-kìⁿ kiông-béng ê peh-sìⁿ ,  chiū-sī kóng-ōe oh-thiaⁿ ,  lí bōe bêng-pe̍k ;  giân-gú gí-bú gí-ngiáu ,  lí bōe hiáu-tit--ê , 20 Lí tio̍h khòaⁿ Sek-an ,  lán siú sèng-choeh ê siâⁿ ,  lí ê ba̍k-chiu beh khòaⁿ-kìⁿ Iâ-lō͘-sat-léng chòe an-chēng ê chhù-the̍h ,  chòe bô î-sóa ê pò͘-pîⁿ ,  i ê khi̍t éng bô pu̍ih-chhut ,  i ê soh lóng bô tn̄g , 21 Tī-hia Iâ-hô-hoa beh hián-bêng ui-giâm kap lán saⁿ-kap tī-teh ,  chhin-chhiūⁿ kang-hô khui-khoah ê tōe ;  hit tiong-kan tek-khak bô ū kò-chiúⁿ ê chûn óng-lâi ,  ia̍h bô ū ui-hong ê chûn keng-kè , 22 In-ūi Iâ-hô-hoa sī lán ê sím-phòaⁿ-si ,  Iâ-hô-hoa sī kā lán siat lu̍t-hoat--ê ;  Iâ-hô-hoa sī lán ê ông ;  I beh chín-kiù lán , 23 Lí ê phâng-soh lóng lut--khì ;  chûn-ûi khiā-bōe-chāi ;  hong-phâng chhia bōe-khí-lâi ;  hit-sî chōe-chōe chhiúⁿ--lâi ê mi̍h hō͘ lâng pun--khì ;  pái-kha--ê ia̍h chhiúⁿ-tio̍h mi̍h , 24 Khiā-khí ê peh-sìⁿ tek-khak bô kóng ,  Góa ū phòa-pīⁿ ;  kî-tiong khiā-khí ê peh-sìⁿ ,  chōe-kòa lóng sià-bián , 
