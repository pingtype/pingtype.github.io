1 Lín chiah ê tui-jip kong-gī ,  chhē Iâ-hô-hoa--ê ,  tio̍h thiaⁿ góa ;  lín tio̍h siūⁿ-khòaⁿ lín tùi hia phah--chhut-lâi ê chio̍h-pôaⁿ ,  tùi hia ku̍t--chhut-lâi ê thô͘-khang , 2 Tio̍h siūⁿ-khòaⁿ lín ê chó͘-kong A-pek-la̍h-hán ,  kap siⁿ lín ê Sat-la̍h ,  in-ūi i ko͘-toaⁿ chi̍t-lâng ê sî ,  Góa kéng-tiàu i ,  sù-hok i ,  hō͘ i ke-thiⁿ chōe-chōe , 3 In-ūi Iâ-hô-hoa í-keng an-ùi Sek-an ,  ia̍h an-ùi i it-chhè pha-hng ê só͘-chāi ;  hō͘ i ê khòng-iá chhin-chhiūⁿ Ai-tiân ,  hō͘ soa-bô͘ chhin-chhiūⁿ Iâ-hô-hoa ê hn̂g ;  tī in tiong-kan beh ū hoaⁿ-hí khoài-lo̍k ,  kám-siā kap chhiùⁿ-koa ê siaⁿ , 4 Góa ê peh-sìⁿ ah ,  tio̍h chù-ì thiaⁿ Góa ;  Góa ê kok-bîn ah ,  tio̍h àⁿ hī-khang thiaⁿ Góa ;  in-ūi hoat-lu̍t beh tùi Góa chhut ,  Góa beh li̍p Góa ê kong-lí ,  lâi chòe lia̍t-pang ê kng , 5 Góa ê kong-gī kūn--lah ,  Góa ê kiù-un hoat-chhut ;  Góa ê chhiú beh phòaⁿ-toàn lia̍t-pang ;  hái-sū lóng beh thèng-hāu Góa ,  koh beh óa-khò Góa ê chhiú , 6 Lín tio̍h kia̍h-ba̍k ǹg thiⁿ ,  àⁿ-thâu khòaⁿ tōe ;  in-ūi chiah ê thiⁿ beh chhin-chhiūⁿ ian-hûn siau-sòaⁿ ,  tōe beh chhin-chhiūⁿ saⁿ chiām-chiām kū ,  i ê khiā-khí ê peh-sìⁿ ia̍h beh chhin-chhiūⁿ án-ni sí-bô ;  chí-ū Góa ê kiù-un éng-oán tī-teh ,  Góa ê kong-gī ia̍h bô hòe-bô , 7 Chai-bat kong-gī ,  chûn Góa ê kà-sī tī sim-lāi ê peh-sìⁿ ,  tio̍h thiaⁿ Góa ê ōe ;  bo̍h-tit kiaⁿ lâng ê ki-chhì ,  ia̍h bo̍h-tit in-ūi lâng ê húi-pòng lâi kiaⁿ-hiâⁿ , 8 In-ūi chiù-thâng beh chia̍h in ,  chhin-chhiūⁿ chia̍h i-chiûⁿ ;  chián-thâng beh chia̍h in ,  chhin-chhiūⁿ chia̍h iûⁿ-mn̂g ;  chí-ū Góa ê kong-gī éng-oán tī-teh ,  Góa ê kiù-un ti̍t-kàu bān-tāi , 9 Iâ-hô-hoa ê chhiú ah ,  khí-lâi ,  khí-lâi ,  si-chhut tōa khùi-la̍t ;  khí-lâi ,  chhin-chhiūⁿ chá-sî ê nî-ji̍t ,  kó͘-chá ê sè-tāi chi̍t-iūⁿ ,  Chiông-chiân phah-chhùi La̍h-hap-pek ,  chha̍k-thàu lêng--ê ,  kiám-m̄-sī lí mah?10 Hō͘ hái kap chhim-ian ê chúi ta--khì ,  hō͘ hái chhim ê só͘-chāi pìⁿ chòe lō͘ ,  hō͘ siū-sio̍k ê peh-sìⁿ keng-kè--ê ,  kiám-m̄-sī lí mah?11 Iâ-hô-hoa kiù-sio̍k ê peh-sìⁿ beh tò-tńg-lâi ,  beh chhiùⁿ-koa lâi kàu Sek-an ,  tit-tio̍h éng-oán ê hoaⁿ-hí chòe bián-liû ;  in beh hoaⁿ-hí khoài-lo̍k ,  iu-būn thó͘-khùi lóng beh cháu--khì , 12 Góa ,  Góa sī an-ùi lín ê ;  lí sī sím-mi̍h lâng ,  kéng-jiân kiaⁿ hit-ê beh-sí ê lâng ,  kiaⁿ hit-ê beh pìⁿ-chòe chhin-chhiūⁿ chháu ê sè-kan lâng?13 Ia̍h bōe-kì-tit thí-khui chiah ê thiⁿ ,  an-tiāⁿ tōe ê tōe-ki ,  chhòng-chō lí ê Iâ-hô-hoa ,  thong-ji̍t in-ūi pō-gio̍k-ê ê tōa siū-khì lâi kiaⁿ-hiâⁿ ,  chiàu i tô͘-bô͘ beh húi-bia̍t ê chêng-hêng? kî-si̍t hit-ê pō-gio̍k-ê ê tōa siū-khì tī toh-lo̍h ah?14 Siū ap-pek-ê beh kín-kín tit-tio̍h tháu-pàng ;  tek-khak bô sí lâi lo̍h hia̍t ,  i ê bí-niû ia̍h bô choa̍t , 15 Góa sī Iâ-hô-hoa lí ê Siōng-tè ,  iô-tāng tōa-hái ,  hō͘ i ê éng hōa-hōa-háu ;  bān-kun ê Iâ-hô-hoa sī I ê miâ , 16 Góa chiong Góa ê ōe hē tī lí ê chhùi ,  ēng Góa ê chhiú ê iáⁿ jia-khàm lí ,  ūi-tio̍h beh khai-thian pi̍t-tōe ,  koh tùi Sek-an kóng ,  Lí sī Góa ê peh-sìⁿ , 17 Iâ-lō͘-sat-léng ah ,  khí-lâi ,  khí-lâi ,  khiā-teh ,  lí tùi Iâ-hô-hoa ê chhiú-tiong lim I tōa siū-khì ê poe ;  lim hit-ê hō͘ lâng tian-tian tó-tó ê poe-chóaⁿ ,  lim kàu ta-ta , 18 I só͘-siⁿ chiah ê kiáⁿ ê tiong-kan ,  bô chi̍t-ê ín-chhōa i ;  i só͘ iúⁿ-chhī tōa-hàn chiah ê kiáⁿ ê tiong-kan ,  bô chi̍t-ê khan i ê chhiú , 19 Chí(**Chit) nn̄g-hāng lîm-kàu lí ;  chī-chūi ōe thòe lí ai-siong ah? chiū-sī ū soe-pāi kap bia̍t-bô ,  ki-hng kap kiàm ;  Góa beh cháiⁿ-iūⁿ an-ùi lí?20 Lí chiah ê kiáⁿ hūn--khì ,  tó tī ta̍k ê ke-lō͘-kháu ,  chhin-chhiūⁿ lo̍k tī lô-bāng ê tiong-kan ;  siū Iâ-hô-hoa móa-móa ê siū-khì ,  lí ê Siōng-tè ê chek-pī , 21 Só͘-í lí chit ê khùn-khó͘ koh chùi-ê ,  khiok m̄-sī in-ūi chiú lâi chùi ,  lí tio̍h thiaⁿ , 22 Lí ê Chú Iâ-hô-hoa ,  chiū-sī ūi-tio̍h I ê peh-sìⁿ sin-oan ê Siōng-tè ,  án-ni kóng ,  Khòaⁿ ah ,  Góa í-keng chiong hit-ê hō͘ lâng tian-tian tó-tó ê poe ,  chiū-sī Góa tōa siū-khì ê poe-chóaⁿ ,  tùi lí ê chhiú the̍h--chhut-lâi ,  lí tek-khak m̄-bián koh lim , 23 Góa beh chiong chit ê poe hē tī pháiⁿ khoán-thāi lí ê lâng ê chhiú-tiong ;  in bat tùi lí kóng ,  Lí tio̍h àⁿ--lo̍h-khì ,  chhut-chāi goán ta̍h-kè--khì ;  lí chiū ēng ka-chiah-phiaⁿ chòe chhin-chhiūⁿ tōe ,  chhin-chhiūⁿ ke-lō͘ ,  chhut-chāi lâng keng-kè , 
