1 Khòng-iá kap ta-sò ê tōe tek-khak hoaⁿ-hí ;  soa-bô͘ ia̍h beh khoài-lo̍k ,  koh chhin-chhiūⁿ mûi-kùi khui-hoe , 2 I beh khui-hoe bō͘-sēng ,  lâi hoaⁿ-hí ,  beh ū hoaⁿ-hí kap chhiùⁿ-koa ;  Lī-pa-lùn ê êng-kng ,  Ka-bi̍t kap Sa-lûn ê súi ,  beh kui i ;  in beh khòaⁿ-kìⁿ Iâ-hô-hoa ê êng-kng ,  lán ê Siōng-tè ê bí-biāu , 3 Lín tio̍h hō͘ loán-jio̍k ê chhiú ióng-chòng ,  bô-la̍t ê kha-thâu-u chū-chāi , 4 Tùi sió-táⁿ ê lâng kóng ,  Lín tio̍h kong-kiông ,  m̄-bián kiaⁿ ;  khòaⁿ ah ,  lín ê Siōng-tè beh lâi pò-siû ,  beh lâi kiâⁿ ke̍k-tōa ê pò-èng ;  I beh lâi chín-kiù lín , 5 Hit-sî chhiⁿ-mî lâng ê ba̍k-chiu beh khui ,  chhàu-hī-lâng ê hī-khang beh lāi , 6 Hit-sî pái-kha--ê beh tiô-thiàu chhin-chhiūⁿ lo̍k ,  é-káu ê chi̍h beh chhiùⁿ-koa ;  in-ūi chúi chhèng-chhut tī khòng-iá ,  khoe-lâu chhèng-chhut tī soa-bô͘ , 7 Hoat-chhut-kng ê soa ,  beh pìⁿ-chòe chúi-tî ,  ta-sò ê tōe beh pìⁿ-chòe chúi-chôaⁿ ;  tī soaⁿ-káu tó teh-khùn ê só͘-chāi beh ū chhiⁿ-chháu lô͘-úi kap pô͘-chháu , 8 Tī-hia beh ū chi̍t tiâu koâiⁿ ê lō͘ ,  chit tiâu lō͘ beh chheng-chòe Sèng ê lō͘ ;  ù-òe ê lâng bōe-tit-thang keng-kè ;  choan-choan beh chòe in ê lō͘-ēng ;  kiâⁿ-lō͘ ê lâng ,  sui-jiân gû-gōng ,  ia̍h bōe kiâⁿ-chhò , 9 Tī-hia tek-khak bô sai ,  béng-siù ia̍h-bô chiūⁿ chit tiâu lō͘ ;  tī-hia lóng bô tú-tio̍h in ;  to̍k-to̍k tit-tio̍h sio̍k-hôe ê peh-sìⁿ tī-hia kiâⁿ , 10 Koh Iâ-hô-hoa kiù-sio̍k ê peh-sìⁿ beh tò-tńg--lâi ,  beh chhiùⁿ-koa lâi kàu Sek-an ;  tit-tio̍h éng-oán ê hoaⁿ-hí chòe bián-liû ;  in beh hoaⁿ-hí khoài-lo̍k ,  iu-būn thó͘-khùi lóng beh cháu--khì , 
