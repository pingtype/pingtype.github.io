1 O͘-se-a ê sun ,  Iok-thán ê kiáⁿ ,  Iû-tāi ông A-hap-su chē-ūi ê sî ,  A-lân ông Lī-sìn ,  kap Í-sek-lia̍t ông Lī-má-lī ê kiáⁿ Pí-ka ,  chiūⁿ-lâi kong-kek Iâ-lō͘-sat-léng ,  chóng-sī kong bōe-phòa , 2 Ū lâng kā Tāi-pi̍t ê ke kóng ,  A-lân kap Í-hoat-liân í-keng hōe-bêng ;  ông ê sim kap peh-sìⁿ ê sim lóng iô-tāng ,  chhin-chhiūⁿ chhiū-nâ-lāi ê chhiū hō͘ hong chhe tín-tāng chi̍t-iūⁿ , 3 Iâ-hô-hoa tùi Í-sài-a kóng ,  Taⁿ lí kap lí ê kiáⁿ Si-a-ngá-su̍t chhut-khì kàu téng ê tî ê chúi-kau-kháu ,  tī phiò-pò͘ sai-hū ê chhân ê tōa-lō͘ ,  ngiâ-chih A-hap-su ; 4 tùi i kóng ,  Lí tio̍h kín-sīn an-chēng ;  bo̍h-tit in-ūi chí(**chit) nn̄g-ki chhut-ian ê hé-pé-thâu ,  chiū-sī A-lân ê Lī-sìn kap Lī-má-lī ê kiáⁿ ,  lia̍t ê siū-khì lâi kiaⁿ-hiâⁿ sit-táⁿ , 5 In-ūi A-lân kap Í-hoat-liân kap Lī-má-lī ê kiáⁿ siat pháiⁿ ê kè-bô͘ hāi lí , 6 kóng ,  Lán tio̍h chiūⁿ-lâi khì ,  kong-kek Iû-tāi ,  jiáu-loān i ,  kong-phòa i ,  tī i ê tiong-kan siat-li̍p Tha-pí-le̍k ê kiáⁿ chòe ông , 7 Chú Iâ-hô-hoa kóng ,  Chit ê kè-bô͘ bōe kiàn-li̍p ,  ia̍h bōe sêng , 8 In-ūi Tāi-má-sek chòe A-lân ê thâu ,  Lī-sìn chòe Tāi-má-sek ê thâu ;  tī la̍k-cha̍p-gō͘ nî lāi ,  Í-hoat-liân tek-khak phò-hoāi ,  tì-kàu bōe chiâⁿ chòe kok , 9 Koh Sat-má-lī-a chòe Í-hoat-liân ê thâu ,  Lī-má-lī ê kiáⁿ chòe Sat-má-lī-a ê thâu ;  siat-sú lín m̄-sìn ,  chiū tek-khak bōe-ōe khiā-chāi , 10 Iâ-hô-hoa koh hoan-hù A-hap-su kóng , 11 Lí tio̍h tùi Iâ-hô-hoa lí ê Siōng-tè kiû chi̍t ê tiāu-thâu ;  thang kiû i tī chhim-ian á-sī ke̍k-koâiⁿ ê thiⁿ , 12 A-hap-su kóng ,  Góa m̄-kiû ,  ia̍h m̄-chhì Iâ-hô-hoa , 13 Í-sài-a kóng ,  Tāi-pi̍t ê ke ah ,  lín tio̍h thiaⁿ ;  lín hō͘ lâng ûi-lân ,  kiám sǹg-chòe sió-khóa sū ,  ia̍h beh hō͘ góa ê Siōng-tè ûi-lân mah?14 In-ūi án-ni ,  Chú pún-sin beh hō͘ lín chi̍t ê tiāu-thâu ;  khòaⁿ ah ,  ū chāi-sek-lú beh hoâi-īn siⁿ-kiáⁿ ,  kā i hō-miâ kiò Í-má-lōe-lī , 15 Kàu i ōe hiáu-tit pàng-sak pháiⁿ ,  kéng hó ê sî ,  i chiah beh chia̍h lin-iû kap bi̍t , 16 In-ūi tī chit ê gín-ná iáu-bē hiáu-tit pàng-sak pháiⁿ kéng hó ê tāi-seng ,  lí só͘ kiaⁿ ê hit nn̄g ê ông ê tōe beh tú-tio̍h pàng-sak , 17 Iâ-hô-hoa beh hō͘ hoān-lān ê ji̍t lîm-kàu lí kap lí ê peh-sìⁿ ,  í-ki̍p lí lāu-pē ê ke ,  tùi Í-hoat-liân lī-khui Iû-tāi í-lâi ,  bē-bat ū chit-hō ê ji̍t ,  chiū-sī A-su̍t ông lâi , 18 Hit-sî Iâ-hô-hoa beh chhut kháu-hō ,  chio Ai-ki̍p kang-hô ê goân-thâu ê hô͘-sîn ,  í-ki̍p A-su̍t tōe ê phang , 19 Lóng beh pe--lâi ,  hioh tī pha-hng ê soaⁿ-kok ,  chio̍h-phāng ,  kap it-chhè ê chhì-phè ,  kap it-chhè ê chháu-tiûⁿ , 20 Hit-sî Chú beh ēng tùi Hô-gōa kò͘-chhiàⁿ ê thì-thâu-to ,  chiū-sī A-su̍t ông ,  lâi thì in ê thâu ,  kap kha ê mn̂g ;  ia̍h beh it-chīn khun in ê chhùi-chhiu , 21 Hit-sî chi̍t-lâng beh chhī chi̍t chiah gû-bú ,  nn̄g chiah mî-iûⁿ-bú , 22 In-ūi chhut lin chōe ,  i beh chia̍h lin-iû ;  tī kéng-lāi só͘ chhun ê lâng lóng beh chia̍h lin-iû kap bi̍t , 23 Chêng hoān-nā chai chi̍t-chheng châng ê phû-tô-chhiū ,  ta̍t chi̍t-chheng gûn ,  kàu hit-sî beh siⁿ chhì-phè kap chi̍t-lê , 24 Lâng chiūⁿ--khì hia ,  tio̍h tòa keng-chìⁿ ,  in-ūi piàn-tōe móa-móa chhì-phè kap chi̍t-lê , 25 Só͘ ū ēng ti(**tî)-thâu ku̍t ê soaⁿ-tōe ,  lí in-ūi kiaⁿ chhì-phè kap chi̍t-lê m̄-káⁿ chiūⁿ--khì hia ,  put-kò chòe pàng-gû ê só͘-chāi ,  chòe iûⁿ thún-ta̍h ê ūi , 
