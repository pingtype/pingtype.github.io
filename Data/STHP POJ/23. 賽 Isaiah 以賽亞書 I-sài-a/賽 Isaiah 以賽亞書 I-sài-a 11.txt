1 Tùi Iâ-se ê chhiū-thâu beh hoat chi̍t ki íⁿ ,  tùi i ê kun só͘ siⁿ ê ki beh kiat ké-chí , 2 Iâ-hô-hoa ê sîn beh tiàm tī i ,  chiū-sī tì-hūi kap chhang-miâ ê sîn ,  kè-e̍k kap lêng-le̍k ê sîn ,  tì-sek kap kèng-ùi Iâ-hô-hoa ê sîn ; 3 i beh lia̍h kèng-ùi Iâ-hô-hoa chòe hoaⁿ-hí ;  i m̄-sī pîn ba̍k-chiu só͘ khòaⁿ-kìⁿ lâi sím-phòaⁿ ,  ia̍h m̄-sī pîn hī-khang só͘ thiaⁿ-kìⁿ lâi gí-toàn ; 4 i beh ēng kong-gī sím-phòaⁿ sòng-hiong lâng ,  ēng chèng-ti̍t gí-toàn sè-chiūⁿ khiam-pi ê lâng ;  ēng chhùi-tiong ê koáiⁿ phah sè-kài ,  ēng chhùi-tûn ê khì thâi-sí pháiⁿ-lâng , 5 Kong-gī beh chòe i ê io-tòa ,  sìn-si̍t beh chòe i ê seng-khu ê tòa , 6 Chhâi-lông beh kap mî-iûⁿ-á saⁿ-kap tòa ,  pà kap soaⁿ-iûⁿ-kiáⁿ saⁿ-kap tó--teh ;  gû-á kap sòe-chiah sai kap pûi ê cheng-siⁿ ,  chòe sòe-hàn ê gín-ná beh khan in , 7 Gû kap hîm beh saⁿ-kap chia̍h ,  in ê kiáⁿ beh saⁿ-kap tó-teh ;  sai beh chia̍h chháu chhin-chhiūⁿ gû , 8 Chia̍h-lin ê gín-ná beh thit-thô tī ok-chôa ê khang-kháu ;  tn̄g-lin ê gín-ná beh hē chhiú tī to̍k-chôa ê hia̍t , 9 Tī Góa ê sèng-soaⁿ ê piàn-tōe ,  tek-khak bô sún-siong bô hām-hāi ;  in-ūi jīn-bat Iâ-hô-hoa ê chai-bat beh chhiong-móa tōe-chiūⁿ ,  chhin-chhiūⁿ chúi im-móa tī iûⁿ-hái , 10 Kàu hit-ji̍t Iâ-se ê kun-thâu khiā chòe bān peh-sìⁿ ê tōa-kî ,  lia̍t-pang beh kui-óa I ;  I an-hioh ê só͘-chāi ū tōa êng-kng , 11 Tng hit-ji̍t Chú beh tē-jī pái chhun-chhiú kiù-sio̍k I ê peh-sìⁿ-tiong só͘ chhun--ê ,  tùi A-su̍t ,  Ai-ki̍p ,  Pa-thek-lô ,  Kó͘-si̍t ,  Í-lân ,  Sī-ná ,  Hap-má ,  kap chèng hái-sū tò--lâi , 12 I beh ǹg lia̍t-kok khiā tōa-kî ,  chio-chi̍p Í-sek-lia̍t siū kóaⁿ-sòaⁿ ê lâng ,  chū-chi̍p Iû-tāi sì-sòaⁿ ê lâng ,  tùi tōe ê sì-ke̍k lâi , 13 Í-hoat-liân ê oàn-tò͘ beh siau-bô ,  Iû-tāi ê tùi-te̍k beh tû-bia̍t ;  Í-hoat-liân bô beh oàn-tò͘ Iû-tāi ,  Iû-tāi bô beh tùi-te̍k Í-hoat-liân , 14 In beh ǹg-sai pe--khì ,  phah tī Hui-lī-sū lâng ê keng-thâu-téng ,  saⁿ-kap chhiúⁿ tang-hng ê lâng ;  chhun-chhiú tī Í-tong kap Mô͘-ap ;  A-bûn cho̍k iā beh sūn-ho̍k in , 15 Iâ-hô-hoa beh hō͘ Ai-ki̍p hái ê káng ta--khì ;  ēng tōa-hong ia̍t I ê chhiú tī Tōa-hô ê téng-bīn ,  hō͘ hô pun-chòe chhit-tiâu ,  lâng thoa-ôe ōe--tit kè--khì , 16 Ūi-tio̍h I só͘ chhun ê peh-sìⁿ ,  chiū-sī tùi A-su̍t chhun tò-lâi--ê ,  beh ū chi̍t-tiâu tōa-lō͘ chhin-chhiūⁿ tong-ji̍t ūi-tio̍h Í-sek-lia̍t tùi Ai-ki̍p tōe chiūⁿ-lâi--ê chi̍t-iūⁿ , 
