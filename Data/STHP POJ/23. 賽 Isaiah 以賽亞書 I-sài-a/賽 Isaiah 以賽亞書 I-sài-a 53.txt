1 Lán só͘ thiaⁿ-kìⁿ-ê ,  ū chī-chūi sìn ah? Iâ-hô-hoa ê chhiú ǹg chī-chūi hián-bêng ah?2 In-ūi i tī I ê bīn-chêng seng-tióng chhin-chhiūⁿ chíⁿ-chíⁿ ê íⁿ ,  ia̍h chhin-chhiūⁿ kun hoat tī ta-tōe ;  i bô hó hêng-chōng bô ui-gî ;  lán khòaⁿ-kìⁿ i ia̍h bô hó hêng-iông ,  thang hō͘ lán him-bō͘ i , 3 I siū khòaⁿ-khin ,  hō͘ lâng pàng-sak ,  siū chōe-chōe khó͘-thàng ,  siông-siông tú-tio̍h iu-būn ;  i siū khòaⁿ-khin ,  chhin-chhiūⁿ hō͘ lâng ng-bīn m̄-khòaⁿ-ê chi̍t-iūⁿ ;  lán ia̍h bô chun-tiōng i , 4 I si̍t-chāi tam-tng lán ê iu-būn ,  pē lán ê khó͘-thàng ;  chóng-sī lán lia̍h-chòe i siū chek-hoa̍t ,  hō͘ Siōng-tè phah ,  koh siū khó͘-chhó͘ , 5 Nā-sī i ūi-tio̍h lán ê kè-sit siū siong ,  ūi-tio̍h lán ê chōe-kòa siū-hāi ;  i tam-tng hêng-hoa̍t ,  lán tit-tio̍h pêng-an ;  i siū piⁿ-phah ,  lán tit-tio̍h i-hó , 6 Lán lóng chhin-chhiūⁿ iûⁿ bê-lō͘ ;  ta̍k-lâng kiâⁿ ka-kī ê phian-lō͘ ;  Iâ-hô-hoa hō͘ lán chèng-lâng ê chōe lóng kui tī i sin-chiūⁿ , 7 I siū ap-pek tú-tio̍h kan-khó͘ ,  iáu-kú bô khui-chhùi ;  i chhin-chhiūⁿ iûⁿ-á khan kàu siū-thâi ê tōe ;  koh chhin-chhiūⁿ iûⁿ tī chián-mn̂g ê lâng ê bīn-chêng bô chhut-siaⁿ ,  i ia̍h án-ni bô khui-chhùi , 8 I tùi ap-pek kap sím-phòaⁿ siū chhú--khì ;  tī i ê sè-tāi ,  chī-chūi siūⁿ-tio̍h i tùi oa̍h-lâng ê tōe siū chián-tû? á-sī in-ūi Góa ê peh-sìⁿ ê chōe-kòa siū-phah ah?9 I sui-jiân bô kiâⁿ kiông-pō ,  chhùi iā bô ū khúi-chà ,  iáu-kú tī i ê sí kap pháiⁿ-lâng tâng-bōng ,  iā kap pù-lâng saⁿ-kap , 10 Chóng-sī Iâ-hô-hoa hoaⁿ-hí sún-hāi i ,  hō͘ i siū khó͘-thàng ;  i ê oa̍h-miā chòe sio̍k-chōe ê chè ,  hit-sî i beh khòaⁿ-kìⁿ hō͘-è ,  koh ke-thiⁿ hè-siū ,  Iâ-hô-hoa só͘ hoaⁿ-hí ê sū beh tī i ê chhiú-tiong heng-thong , 11 I beh khòaⁿ-kìⁿ pún-sin lô-khó͘ ê hāu-kó ,  chiū sim-móa ì-chiok ;  Góa gī ê lô͘-po̍k beh ēng i ê chai-bat hō͘ chōe-chōe lâng tit-tio̍h chheng-chòe-gī ;  iā i beh tam-tng in ê chōe-kòa , 12 Só͘-í Góa beh hō͘ i kap chē koâiⁿ-ūi--ê pun hūn-gia̍h ,  kap kiông-béng--ê pun só͘ chhiúⁿ ê mi̍h ;  in-ūi i pàng-sak sìⁿ-miā kàu-sí ,  i iā lia̍t tī chōe-hoān ê tiong-kan ;  chóng-sī i tam-tng chōe-chōe lâng ê chōe ,  koh thòe chōe-hoān kî-tó , 
