1 Lūn Chhui-lô ê be̍k-sī , 	Tha-si ê chûn ah ,  lín tio̍h ai-khàu ,  in-ūi Chhui-lô í-keng pha-hng lah ,  sīm-chì bô chhù-the̍h ,  iā bô teh chhut-ji̍p ;  tùi Ki-thê ê tōe-hng ū pò in chit ê siau-sit , 2 Hái-kîⁿ khiā-khí ê peh-sìⁿ ah ,  chá-sî Se-tùn ê seng-lí lâng kè-hái hō͘ lín tit-tio̍h chhiong-sēng ,  taⁿ lín tio̍h chēng-chēng bô ōe , 3 Tī tōa-chúi ê téng-bīn ,  Se-hat ê bí-niû ,  Nî-lô hô ê ngó͘-kok sī Chhui-lô só͘ chìn-ji̍p--ê ,  i chòe lia̍t-kok ê po͘-thâu , 4 Se-tùn ah ,  lí tio̍h kiàn-siàu ,  in-ūi tōa-hái kóng ,  chiū-sī hái-kîⁿ ê ōe-só͘ kóng ,  Góa bô hoâi-īn ,  iā bô ū siⁿ-kiáⁿ ,  bô ū iúⁿ-chhī ta-po͘-kiáⁿ iā bô ū bú-ióng chāi-sek-lú , 5 Chit ê hong-siaⁿ thoân kàu Ai-ki̍p ,  in beh ūi-tio̍h Chhui-lô ê hong-siaⁿ ke̍k-kî thàng-thiàⁿ , 6 Lín tio̍h kè-khì Tha-si ;  hái-kîⁿ khiā-khí ê peh-sìⁿ ah ,  lín tio̍h ai-khàu , 7 Che sī lín khoài-lo̍k ê siâⁿ mah? i ê téng sè-tāi chiū-sī tùi kó͘-chá í-lâi ,  i ê kha bat sóa i kàu hn̄g-hn̄g khiā-khí , 8 Chī-chūi tiāⁿ-tio̍h chit ê ì-sù kong-kek Chhui-lô ah? i pún sī hoat-chhut bián-liû ê ,  i ê seng-lí-lâng sī ông-chhin ,  i ê bóe-bōe-ê sī sè-chiūⁿ ê kùi-cho̍k , 9 Bān-kun ê Iâ-hô-hoa tiāⁿ-tio̍h i ,  beh lêng-jio̍k it-chhè êng-kng ê kiau-ngō͘ ,  hō͘ sè-chiūⁿ it-chhè ê kùi-cho̍k tú-tio̍h khòaⁿ-khin , 10 Tha-si ê peh-sìⁿ ah ,  lí tio̍h piàn-kiâⁿ lí ê tōe-hng chhin-chhiūⁿ Nî-lô hô ,  bô koh ū khu-sok , 11 I í-keng chhun I ê chhiú tī hái--nih ,  hō͘ lia̍t-kok tín-tāng ,  Lūn-kàu Ka-lâm ,  Iâ-hô-hoa bat hoan-hù tio̍h húi-hoāi i ê ōe-só͘ , 12 I kóng ,  Lí siū lêng-jio̍k ê chāi-sek-lú ,  Se-tùn ê cha-bó͘-kiáⁿ ah ,  lí tek-khak bô koh tit-tio̍h khoài-lo̍k lah ;  khí-lâi kè--khì Ki-thê ,  chiū tī-hia iā bô tit-tio̍h an-hioh , 13 Khòaⁿ ah ,  Ka-le̍k-tí lâng ê tōe ,  chit ê peh-sìⁿ taⁿ bô--lah ;  A-su̍t lâng hō͘ i chòe iá-siù khiā-khí ê só͘-chāi ;  in khí in ê chiú-kiⁿ-lâu húi-hoāi in ê keng-tiān ,  hō͘ i chòe pha-hng , 14 Tha-si ê chûn-chiah ah ,  lín tio̍h ai-khàu ;  in-ūi lín ê ōe-só͘ pìⁿ-chòe pha-hng ê só͘-chāi , 15 Tng hit-ji̍t Chhui-lô beh hō͘ lâng bōe-kì--tit le̍k-kè chhit-cha̍p nî ,  chiàu chi̍t ê ông ê ji̍t-chí ;  chhit-cha̍p nî āu Chhui-lô ê kéng-hóng beh chhin-chhiūⁿ kī-lú só͘ chhiùⁿ ê koa , 16 Lí chit ê hō͘ lâng bōe-kì--tit ê kī-lú ah ,  the̍h khîm sì-kòe kiâⁿ siâⁿ-lāi ;  tôaⁿ hó-thiaⁿ ,  chhiùⁿ chōe-chōe ,  hō͘ lâng koh kì-tit lí , 17 Chhit-cha̍p nî āu ,  Iâ-hô-hoa beh koàn-kò͘ Chhui-lô ,  i chiū beh koh thàn chîⁿ ,  kap sè-chiūⁿ ê bān-kok kau-koan , 18 I ê hè-mi̍h kap só͘ thàn ê chîⁿ beh chòe sèng ,  kui hō͘ Iâ-hô-hoa ,  bô beh khǹg--teh ,  bô beh chek-chū ;  in-ūi i ê hè-mi̍h beh hō͘ tiàm tī Iâ-hô-hoa bīn-chêng ê lâng ,  hō͘ in chia̍h-pá ,  koh chhēng tòng--tit kú-kú ê saⁿ , 
