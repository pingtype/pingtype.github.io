1 Tng-sî Pa-pí-lûn ông ,  Pa-la̍h-tàn ê kiáⁿ Bí-lô-ta̍t-pa-la̍h-tàn thiaⁿ-kìⁿ Hi-se-ka bat phòa-pīⁿ ,  chiū sàng phoe-sìn kap lé-mi̍h hō͘ Hi-se-ka , 2 Hi-se-ka in-ūi sù-chiá lâi hoaⁿ-hí ,  chiū chiong i khǹg pó-mi̍h ê chhù ,  kim ,  gûn ,  hiuⁿ-liāu ,  kùi-khì ê iû ,  kap i ê kun-chong-ke̍k ,  kap hú-khò͘-lāi it-chhè só͘ ū--ê ,  lóng hō͘ in khòaⁿ ;  i ê ke-tiong kap choân-kok ê lāi-bīn ,  Hi-se-ka bô chi̍t-hāng bô hō͘ in khòaⁿ , 3 Tùi án-ni sian-ti Í-sài-a lâi kìⁿ Hi-se-ka ông ,  mn̄g i kóng ,  Chiah ê lâng kóng sím-mi̍h? in tùi toh-lo̍h lâi kìⁿ lí? Hi-se-ka kóng ,  In tùi hn̄g-hn̄g ê só͘-chāi ,  chiū-sī tùi Pa-pí-lûn ,  lâi kìⁿ góa , 4 Í-sài-a kóng ,  In tī lí ê ke khòaⁿ-kìⁿ sím-mi̍h? Hi-se-ka kóng ,  Hoān-nā góa ke-tiong só͘-ū--ê ,  in lóng ū khòaⁿ-kìⁿ ;  góa ê châi-pó ê tiong-kan bô chi̍t-hāng bô hō͘ in khòaⁿ-kìⁿ , 5 Í-sài-a tùi Hi-se-ka kóng ,  Lí tio̍h thiaⁿ bān-kun ê Iâ-hô-hoa ê ōe , 6 Khòaⁿ ah ,  ji̍t-chí beh kàu ,  hoān-nā lí ke-lāi só͘-ū--ê ,  kap lí ê lia̍t-chó͘ chek-chū kàu hiān-kim--ê lóng beh siū-chhiúⁿ kàu Pa-pí-lûn ,  bô lâu chi̍t-hāng ;  che sī Iâ-hô-hoa kóng--ê , 7 Koh tùi lí pún-sin siⁿ ê kiáⁿ-sun ,  kî-tiong ū-ê beh siū-lia̍h--khì ,  tī Pa-pí-lûn ê ông-kiong tng thài-kàm , 8 Hi-se-ka tùi Í-sài-a kóng ,  Lí só͘ thoân Iâ-hô-hoa ê ōe sī hó ,  Koh kóng ,  In-ūi tī góa nî-ji̍t ê tiong-kan beh ū thài-pêng kap kian-kò͘ , 
