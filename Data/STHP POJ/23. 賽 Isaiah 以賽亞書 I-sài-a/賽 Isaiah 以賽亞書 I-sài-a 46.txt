1 Pí-le̍k khut--lo̍h-khì ,  Nî-pho phak--lo̍h-khì ;  in ê ngó͘-siōng tô tī siù kap cheng-siⁿ ê téng-bīn ;  lín pêng-sò͘ só͘ kng--ê ,  taⁿ chiâⁿ-chòe tāng-tàⁿ ,  hō͘ ià-siān ê cheng-siⁿ chài , 2 In lóng chòe chi̍t-ē phak--lo̍h-khì ,  khut--lo̍h-khì ;  bōe-ōe kò͘ in ê tāng-tàⁿ ,  pún-sin ia̍h hō͘ lâng lia̍h-khì , 3 Ngá-kok ke ,  Í-sek-lia̍t ke it-chhè iáu chhun ê ,  tio̍h thiaⁿ Góa ê ōe ,  lín tùi chhut-sì chiū hō͘ Góa iāng lín ,  tùi chhut-thai chiū hō͘ Góa kûi-phō , 4 Kàu lín nî-lāu ,  Góa iû-goân sī án-ni ,  kàu lín thâu-mn̂g pe̍h ,  Góa iû-goân kûi-phō lín ;  Góa í-keng chō lín ,  ia̍h beh iāng lín: Góa beh kûi-phō lín ,  ia̍h beh kiù lín , 5 Lín beh chiong chī-chūi kap Góa saⁿ-pí ,  kap Góa tâng-téng ,  thang kap Góa pí-phēng ,  hō͘ goán saⁿ-tâng ah?6 Tùi tē-á-lāi piàⁿ-chhut kim ,  ēng thian-phêng phêng gûn ê lâng ,  kò͘ gûn-chhiūⁿ chè-chō sîn-pu̍t ,  in ia̍h phak-lo̍h ,  ia̍h kūi-pài , 7 In chiū kng i tī keng-thâu-téng ,  tòa khì chhāi tī i ê só͘-chāi ,  i chiū tiāⁿ-tiāⁿ khiā--teh ;  bô lī-khui i ê pún-ūi ;  lâng kiû-kiò i ,  i bōe-ōe ìn ,  ia̍h bōe kiù lâng thoat-lī hoān-lān , 8 Lín tio̍h siàu-liām chit ê sū ,  ka-kī chòe tāi-tiōng-hu ;  pōe-ge̍k ê lâng ah ,  tio̍h ēng sim lâi siūⁿ , 9 Lín tio̍h tui-liām tē-it kó͘-chá ê sū ;  in-ūi Góa sī Siōng-tè ,  í-gōa bô pa̍t-ê ;  Góa sī Siōng-tè ,  koh bô pa̍t-ê ōe pí-tit Góa , 10 Góa tùi khí-thâu chí-bêng lō͘-bé ê sū ,  tùi kó͘-chá chí-bêng iáu-bē chiâⁿ ê sū ,  kóng ,  Góa ê kè-e̍k tek-khak khiā-chāi ,  kìⁿ-nā Góa só͘ hoaⁿ-hí ê ,  Góa beh chiâⁿ i , 11 Góa tiàu eng-chiáu tùi tang-hng lâi ,  tiàu hit-ê chiâⁿ Góa ê kè-e̍k ê lâng tùi hn̄g-hn̄g ê só͘-chāi lâi ,  Góa í-keng kóng-chhut tek-khak chiâⁿ--i ;  Góa í-keng tiāⁿ-tio̍h ,  ia̍h tek-khak chòe hō͘ i chiâⁿ , 12 Lín chiah ê ngī-sim ,  lī-khui kong-gī--ê ,  tio̍h thiaⁿ Góa ê ōe , 13 Góa hō͘ Góa ê kong-gī kūn-óa ,  tek-khak bô lī-khui hn̄g-hn̄g ;  Góa ê kiù-un tek-khak bô iân-chhiân ;  Góa beh si kiù-un tī Sek-an ,  kap Góa ê êng-kng tī Í-sek-lia̍t , 
