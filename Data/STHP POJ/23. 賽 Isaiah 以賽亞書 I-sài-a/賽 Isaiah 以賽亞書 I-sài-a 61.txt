1 Chú Iâ-hô-hoa ê Sîn lîm-kàu góa ;  in-ūi Iâ-hô-hoa ēng iû boah góa ,  hō͘ góa thoân hok-im hō͘ sòng-hiong ê lâng ;  chhe góa i-hó siong-sim ê lâng ,  pò-kò siū-lia̍h-ê tit-tio̍h tháu-pàng ,  siū-koaiⁿ-ê chhut kaⁿ-lô ; 2 pò-kò Iâ-hô-hoa hoaⁿ-hí ê nî ,  kap lán ê Siōng-tè pò-siû ê ji̍t ;  an-ùi it-chhè pi-ai ê lâng ; 3 tī Sek-an pi-ai ê lâng ēng hoe-bō siúⁿ-sù i ,  lâi thòe hé-hu ,  hoaⁿ-hí ê iû lâi thòe pi-ai ,  o-ló ê saⁿ lâi thòe iu-chhiû ê sim ,  hō͘ in chheng-chòe kong-gī ê chhiū ,  chiū-sī Iâ-hô-hoa só͘ chai--ê ,  lâi hián-bêng ka-kī ê êng-kng , 4 In beh khí-chō kó͘-chá pha-hng ê só͘-chāi ,  kiàn-li̍p chá-chêng léng-chēng ê ūi-chhù ,  iā beh siu-lí pha-hng ê siâⁿ ,  chiū-sī tāi-tāi léng-chēng ê ūi-chhù , 5 Gōa-bīn lâng beh khí-lâi kò͘ lín ê iûⁿ-kûn ,  gōa-pang lâng beh kā lín choh-chhân ,  chiàu-kò͘ lín ê phû-tô-hn̂g , 6 Chóng-sī lín beh chheng-chòe Iâ-hô-hoa ê chè-si ;  lâng beh chheng lín chòe lán ê Siōng-tè ê chhe-ēng ;  lín beh chia̍h-ēng lia̍t-kok ê châi-bu̍t ,  tit-tio̍h in ê êng-kng lâi khoa-kháu , 7 Lín beh tit-tio̍h ka-pē ê hok-khì lâi thòe só͘ siū ê kiàn-siàu ;  in beh hoaⁿ-hí tī in só͘ tit-tio̍h ê hūn-gia̍h ,  lâi thòe só͘ siū ê lêng-jio̍k ;  só͘-í tī kéng-lāi beh tit-tio̍h ka-pē ê sán-gia̍p ,  éng-oán ê khoài-lo̍k beh kui hō͘ in , 8 In-ūi Góa Iâ-hô-hoa ài kong-pêng ,  oàn-hūn put-gī ê chhiúⁿ-kiap ;  Góa beh chiàu sêng-si̍t pò-èng in ,  iā beh kap in li̍p éng-oán ê iok , 9 In ê hō͘-è beh tī lia̍t-kok-tiong hō͘ lâng bat i ,  in ê kiáⁿ-sun tī chèng peh-sìⁿ-tiong iā sī án-ni ;  kìⁿ-nā khòaⁿ-kìⁿ in--ê beh jīn in ,  sī Iâ-hô-hoa sù-hok ê hō͘-è , 10 Góa in-ūi Iâ-hô-hoa tōa-tōa hoaⁿ-hí ,  góa ê sim-sîn in-ūi góa ê Siōng-tè chiū khoài-lo̍k ;  in-ūi I ēng chín-kiù chòe saⁿ kā góa chhēng ,  ēng kong-gī chòe phàu kā góa moa ,  chhin-chhiūⁿ sin-kiáⁿ-sài tì súi ê bō ,  koh chhin-chhiūⁿ sin-niû chng-thāⁿ pó-mi̍h , 11 In-ūi thó͘-tōe cháiⁿ-iūⁿ hō͘ pah-hāng ê gō͘-kak puh-gê ,  hn̂g cháiⁿ-iūⁿ hō͘ só͘-chèng--ê hoat-siⁿ ,  Chú Iâ-hô-hoa iā beh án-ni hō͘ kong-gī kap o-ló hoat-siⁿ tī bān-kok ê bīn-chêng , 
