1 Góa beh ūi-tio̍h góa só͘ chhin-thiàⁿ--ê chhiùⁿ-koa ,  sī góa só͘-thiàⁿ--ê ê koa ,  lūn i ê phû-tô-hn̂g ,  Góa só͘ chhin-thiàⁿ-ê ū phû-tô-hn̂g ;  tī chin pûi ê soaⁿ-thâu , 2 I khai-khún hit ê hn̂g ,  tû-khì chio̍h-thâu ,  chai siōng-téng ê phû-tô-chhiū ,  tī hn̂g-lāi khí chi̍t chō lâu ,  koh ku̍t chiú-khut tī-hia ,  ǹg-bāng kiat hó ê phû-tô ,  bô phah-sǹg kiat iá phû-tô , 3 Lín khiā-khí Iâ-lō͘-sat-léng--ê ,  kap Iû-tāi lâng ah ,  taⁿ chhiáⁿ lín tī góa kap góa ê phû-tô-hn̂g tiong ,  phòaⁿ-toàn tio̍h m̄-tio̍h , 4 Góa ūi Góa ê phû-tô-hn̂g só͘-chòe-ê í-gōa ,  iáu ū sím-mi̍h thang chòe ah? Góa ǹg-bāng kiat hó ê phû-tô ,  cháiⁿ-iūⁿ hoán-tńg kiat iá phû-tô ah?5 Taⁿ Góa kā lín kóng Góa beh tùi Góa ê phû-tô-hn̂g cháiⁿ-iūⁿ kiâⁿ ;  Góa beh thiah--khì lî-pa ,  hō͘ i siū thun-bia̍t ;  thiah-húi ûi-chhiûⁿ ,  hō͘ i siū thún-ta̍h , 6 Góa beh hō͘ i hong-hòe ,  bô koh siu-chéng ,  bô koh thû-thóaⁿ ;  hoán-tńg hoat chhì-á kap chi̍t-lê ;  Góa iā beh bēng-lēng hûn bô lo̍h-hō͘ tī i ê téng-bīn , 7 In-ūi bān-kun ê Iâ-hô-hoa ê phû-tô-hn̂g chiū-sī Í-sek-lia̍t-ke ;  I só͘ hoaⁿ-hí ê chhiū chiū-sī Iû-tāi lâng ;  I só͘ ǹg-bāng--ê sī kong-pêng ,  hoán-tńg ū pō-gio̍k ;  só͘ ǹg-bāng--ê sī kong-gī ,  hoán-tńg ū kiò oan-óng , 8 Ū chai-ē ah ,  hiah-ê ēng chhù chiap chhù ,  ēng chhân chiap chhân ,  tì-kàu bô lâu khàng-tōe--ê ;  chhun lín ka-kī khiā hit ê kéng-lāi , 9 Góa chhin-hī thiaⁿ-kìⁿ bān-kun ê Iâ-hô-hoa kóng ,  Tek-khak ū chōe-chōe tōa koh súi ê chhù-the̍h chiâⁿ-chòe pha-hng ,  bô lâng khiā-khí , 10 Saⁿ-cha̍p bó͘ ê phû-tô-hn̂g chí-ū chhut chi̍t pa-te̍k ê chiú ;  chi̍t hō-mûi-jíⁿ ê chéng-chí chí-ū siu-sêng chi̍t i-hoat ê bí-niû , 11 Chai-ē ah ,  hiah-ê thàu-chá khí-lâi ,  hòng-chhiòng lim kāu-chiú ,  ti̍t-ti̍t kàu mî chhim ,  sīm-chì kàu in-ūi chiú hoat-kông , 12 In tī iân-toh tôaⁿ-khîm tôaⁿ-sek ,  phah-kó͘ ,  pûn-ta̍t-á ,  lim-chiú ,  bô siūⁿ--tio̍h Iâ-hô-hoa ê só͘-kiâⁿ ,  ia̍h bô liû-sim I ê chhiú só͘-chòe-ê , 13 Só͘-í Góa ê peh-sìⁿ in-ūi bû-ti siū lâng lia̍h-khì ;  in chun-kùi ê lâng chin iau-gō ,  kui-tīn ê peh-sìⁿ ke̍k-kî chhùi-ta , 14 In-ūi im-kan khoah-tōa i ê só͘ ài ,  khui i bô hān-liōng ê chhùi ;  in ê êng-kng ,  in ê chèng-lâng ,  in ê chhia-hôa ,  kap in tiong-kan khoài-lo̍k ê lâng ,  lóng lo̍h tī hit lāi-bīn , 15 Pi-chiān--ê khut-lo̍h ,  chun-kùi--ê kàng-kē ,  ba̍k-thâu koâiⁿ ê lâng iā kàng-kē ; 16 chí ū bān-kun ê Iâ-hô-hoa tùi sím-phòaⁿ lâi chun-chòe koâiⁿ ,  sèng ê Siōng-tè tùi kong-gī hián-bêng chòe-sèng , 17 Hit-sî iûⁿ-á beh lâi chia̍h-chháu chhin-chhiūⁿ tī ka-kī ê chháu-tiûⁿ ;  pù-lâng pha-hng ê só͘-chāi ,  chhut-gōa lâng beh chia̍h i , 18 Ū chai-ē ah ,  ēng hu-ké chòe soh lâi ín chōe-ok ,  koh chhin-chhiūⁿ ēng thoa-chhia ê soh lâi khiú chōe-kòa , 19 In kóng ,  Goān I kín-kín kiâⁿ ,  khoài-khoài chiâⁿ I ê só͘-chòe ,  hō͘ goán khòaⁿ-kìⁿ ;  goān Í-sek-lia̍t ê Sèng--ê só͘ kè-e̍k--ê pek-óa lâi ,  hō͘ goán chai , 20 Ū chai-ē ah ,  hiah-ê chheng pháiⁿ chòe hó ,  chheng hó chòe pháiⁿ ,  ēng àm chòe kng ,  ēng kng chòe àm ,  ēng khó͘ chòe tiⁿ ,  ēng tiⁿ chòe khó͘ ê , 21 Ū chai-ē ah ,  hiah-ê ka-kī khòaⁿ-chòe ū tì-hūi ,  ka-kī khòaⁿ-chòe thong-ta̍t--ê , 22 Ū chai-ē ah ,  hiah-ê ióng-kám tī lim-chiú ,  ēng lêng-le̍k tiau-hô kāu-chiú--ê , 23 In in-ūi siū pò͘-lō͘ chiū chheng pháiⁿ-lâng chòe gī ,  chiong gī-lâng ê gī kā i chhiúⁿ--khì , 24 Só͘-í chhin-chhiūⁿ hé-chi̍h sio tiū-kó ,  ta-chháu lo̍h tī hé-iām-tiong ,  chhin-chhiūⁿ án-ni in ê kun beh chhin-chhiūⁿ hiú-nōa ê mi̍h ,  in ê hoe beh chhin-chhiūⁿ tîn-ai pe--khí-lâi ;  in-ūi in khì-sak bān-kun ê Iâ-hô-hoa ê kà-sī ,  khòaⁿ-khin Í-sek-lia̍t ê Sèng--ê ê ōe , 25 Só͘-í Iâ-hô-hoa ê siū-khì tùi I ê peh-sìⁿ hoat-choh ,  I ê chhiú chhun-chhut kong-kek lâi phah in ;  chiah ê soaⁿ-niá chiū iô-choah ,  in ê sin-si tī koe-chhī chhin-chhiūⁿ pùn-thô͘ ,  Sui-jiân án-ni I ê siū-khì iáu-bē siau ,  I ê chhiú iáu chhun--teh , 26 I beh chhut kî-hō ,  chio hn̄g-hn̄g ê peh-sìⁿ ,  chhut kháu-hō kiò in tùi tōe-ke̍k lâi ;  khòaⁿ ah ,  in beh kín-kín cháu--lâi , 27 Kî-tiong bô ū ià-siān--ê ,  bô ū poa̍h-tó--ê ,  bô ū tuh-bîn--ê ,  bô ū khùn--ê ,  io-tòa iā bô pàng-sang ,  ôe-tòa iā bô phah-tn̄g , 28 In ê chìⁿ chin-lāi ,  keng iā piⁿ-ân ;  bé-tôe chhin-chhiūⁿ tēng ê chio̍h ,  chhia-lûn chhin-chhiūⁿ kńg-lê-hong , 29 In beh háu chhin-chhiūⁿ bú ê sai ,  ia̍h chhin-chhiūⁿ sòe-chiah sai teh háu ;  in beh hm̄-hm̄-háu ,  lâi la̍k in só͘ kā ê mi̍h ,  thoa-kàu ún-tàng ê só͘-chāi ,  bô lâng ōe kiù tò-tńg , 30 Hit-ji̍t in beh tùi in hm̄-hm̄-háu ,  chhin-chhiūⁿ hái hōa-hōa-háu ;  lâng nā khòaⁿ lo̍h tōe ,  chiū khòaⁿ-kìⁿ ū o͘-àm kan-khó͘ ,  kng-bêng tī hûn-lāi pìⁿ-chòe o͘-àm , 
