1 Iâ-hô-hoa ah ,  Lí sī góa ê Siōng-tè ,  góa beh chun lí chòe-koâiⁿ ,  góa beh o-ló lí ê miâ ;  in-ūi Lí ēng tiong-sìn sêng-si̍t kiâⁿ kî-biāu ê sū ,  chiū-sī Lí tùi kó͘-chá só͘ gí-tiāⁿ--ê , 2 In-ūi Lí hō͘ siâⁿ pìⁿ-chòe thô͘-tui ,  hō͘ kian-kò͘ ê siâⁿ pìⁿ-chòe hāu-phiaⁿ-phè ,  hō͘ gōa-pang lâng ê keng-tiān bô koh chòe-siâⁿ ,  éng-oán bô koh khí-chō , 3 Só͘-í ióng-béng ê peh-sìⁿ beh êng-kng Lí ,  kiông-pō ê kok ê siâⁿ beh kiaⁿ-ùi Lí , 4 In-ūi tng kiông-pō ê lâng chhui-pek lâng ê sî ,  chhin-chhiūⁿ tōa-hong ti̍t-ti̍t chhe chhiûⁿ-piah ,  Lí chiū chòe sòng-hiong lâng ê ōe-só͘ ,  chòe khùn-khó͘ lâng kip-lān-tiong ê ōe-só͘ ,  chòe siám-pī tōa-hong ê só͘-chāi ,  chòe siám-pī iām-jia̍t ê ìm-ńg , 5 Lí beh chó͘-chí gōa-pang lâng ê soan-hoa ,  chhin-chhiūⁿ ta-tōe ê jia̍t-khì hê--lo̍h-khì ;  kìm-chí kiông-pō ê lâng chhiùⁿ thâi-iâⁿ ê koa ,  chhin-chhiūⁿ jia̍t-khì siū hûn ê iáⁿ siau-bô , 6 Tī chit ê soaⁿ bān-kun ê Iâ-hô-hoa beh ūi-tio̍h bān peh-sìⁿ ēng hó-mi̍h pâi-siat iân-toh ,  ēng kū-chiú kap kut-chhé móa-móa ê hó-mi̍h ,  í-ki̍p chē-chheng ê kū-chiú ,  pâi-siat iân-toh , 7 Koh tī chit ê soaⁿ I beh tû--khì tà bān peh-sìⁿ ê phè ,  kap jia-khàm bān-kok ê pò͘-phâng , 8 I ū thun-bia̍t sí-bô kàu éng-oán ;  Chú Iâ-hô-hoa beh chhit-khì chèng-lâng bīn--nih ê ba̍k-sái ;  koh tùi phó͘-thiⁿ-ē tû--khì I ê peh-sìⁿ ê kiàn-siàu ;  in-ūi che sī Iâ-hô-hoa kóng ê , 9 Kàu hit-ji̍t lâng beh kóng ,  Khòaⁿ ah ,  che sī goán ê Siōng-tè ,  goán pêng-sò͘ thèng-hāu I ,  I beh chín-kiù goán ;  che sī Iâ-hô-hoa ;  goán pêng-sò͘ thèng-hāu I ,  goán beh in-ūi I ê kiù-un lâi hoaⁿ-hí khoài-lo̍k , 10 Iâ-hô-hoa ê chhiú beh hōaⁿ tī chit ê soaⁿ ,  Mô͘-ap lâng tī só͘ khiā-khí ê tōe beh siū thún-ta̍h ,  chhin-chhiūⁿ ta-chháu siū thún-ta̍h tī pùn-sò-tî ê chúi-lāi , 11 I beh tī hit tiong-kan thí-khui chhiú ,  chhin-chhiūⁿ siû-chúi--ê thí-khui chhiú teh siû ;  chóng-sī I beh hō͘ i ê kiau-ngō͘ kap i ê chhiú só͘ kiâⁿ ê khúi-kè ,  chòe chi̍t-ē pāi--lo̍h-khì , 12 Lí siâⁿ-chhiûⁿ kian-kò͘ ê koâiⁿ-tâi ,  I beh chhia-tó i ,  húi-bia̍t i ,  thiah kàu pîⁿ-tōe ,  kē kàu tîn-ai , 
