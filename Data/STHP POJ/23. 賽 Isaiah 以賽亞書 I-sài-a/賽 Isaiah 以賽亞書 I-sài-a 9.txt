1 Chóng-sī hit-ê bat siū thòng-khó͘ ê tōe bô koh tiàm-tī o͘-àm ,  Chêng Siōng-tè hō͘ Se-pò͘-lûn kap Ná-hut-tha-lī ê tōe siū khòaⁿ-khin ,  āu-lâi chiū hō͘ iân-hái ê lō͘ ,  Iok-tàn ê hô-gōa ,  gōa-pang ê Ka-lī-lī ,  tit-tio̍h êng-kng , 2 Kiâⁿ tī o͘-àm-tiong ê peh-sìⁿ khòaⁿ-kìⁿ tōa-kng ;  khiā-khí tī sí-ìm ê tōe--ê ,  ū kng chiò in , 3 Lí hó͘ chit ê kok-bîn chōe-chōe  ,  ia̍h ke-thiⁿ in ê hoaⁿ-hí ;  in tī Lí ê bīn-chêng hoaⁿ-hí ,  chhin-chhiūⁿ siu-koah ê hoaⁿ-hí ,  chhin-chhiūⁿ lâng pun só͘ chhiúⁿ ê mi̍h ,  hit-hō ê khoài-lo̍k , 4 In-ūi i só͘ pē tāng ê taⁿ ,  kap keng-thâu-téng ê koáiⁿ ,  í-ki̍p ap-chè i--ê ê thûi ,  Lí lóng kā i at-chi̍h ,  chhin-chhiūⁿ tī Bí-tiân ê ji̍t chi̍t-iūⁿ , 5 In-ūi kau-chiàn-tiong chhēng-kah ê lâng ê kun-chong ,  kap kō tī huih-lāi ê saⁿ lóng beh siū sio ,  chòe hiâⁿ-hé ê chhâ , 6 In-ūi ū chi̍t ê eⁿ-á ūi lán lâi chhut--sì ,  ū chi̍t ê kiáⁿ siúⁿ-sù lán ;  i beh hū-tam kok-chèng ,  i ê miâ chheng-chòe Kî-biāu ,  Bô͘-sū ,  Choân-lêng ê Siōng-tè ,  Éng-oán tī-teh ê Pē ,  Hô-pêng ê Jîn-kun , 7 I ê kok-chèng kap pêng-an beh ke-thiⁿ bû-kiông-chīn ,  chiū-sī tī Tāi-pi̍t ê pó-chō kap i ê kok ,  beh ēng sím-phòaⁿ kong-gī lâi kiàn-li̍p i ,  pó-hō͘ i ,  tùi taⁿ kàu éng-oán ,  Bān-kun ê Iâ-hô-hoa ê jia̍t-sim beh chiâⁿ chit ê sū , 8 Chú hoat-chhut chi̍t-kù-ōe hō͘ Ngá-kok ke ,  hit ê ōe ia̍h lîm-kàu Í-sek-lia̍t cho̍k , 9 Chit ê chèng peh-sìⁿ ,  chiū-sī Í-hoat-liân kap khiā-khí tī Sat-má-lī-a--ê ,  lóng beh chai ;  in chiàu in kiau-ngō͘ chū-tōa ê sim kóng , 10 Chng-phia̍h í-keng tó ,  goán beh phah-chio̍h lâi khí ;  sng-châi-chhiū í-keng chhò ,  goán beh ēng pek-hiuⁿ-chhiū lâi thòe-ōaⁿ , 11 Só͘-í Iâ-hô-hoa beh khí Lī-sìn ê tùi-te̍k lâi kong-kek i ,  ia̍h beh kek-tōng i ê tùi-te̍k ; 12 tang ū A-lân lâng ,  sai ū Hui-lī-sū lâng ;  in khui-chhùi thun-chia̍h Í-sek-lia̍t ,  Sui-jiân án-ni ,  Iâ-hô-hoa ê siū-khì iáu-bē siau ,  I ê chhiú iáu-kú chhun-teh , 13 Chit ê peh-sìⁿ iû-goân bô kui-ǹg phah in ê Chú ,  ia̍h bô chhē bān-kun ê Iâ-hô-hoa , 14 Só͘-í Iâ-hô-hoa tī chi̍t-ji̍t ê tiong-kan beh tùi Í-sek-lia̍t chām-tn̄g thâu kap bé ,  chang-chhiū-ki kap lô͘-úi , 15 Lāu-tōa kap chun-kùi ê lâng chiū-sī thâu ,  ēng pe̍h-chha̍t-ōe kà-sī lâng ê sian-ti chiū-sī bé , 16 In-ūi ín-chhōa chit ê peh-sìⁿ--ê ,  hō͘ in kiâⁿ chha-lō͘ ;  hō͘ in ín-chhōa--ê lóng siū thun-bia̍t , 17 Só͘-í Chú bô hoaⁿ-hí in ê siàu-liân lâng ,  ia̍h bô beh lîn-bín in ê ko͘-jî kóaⁿ-hū ;  in-ūi ta̍k-lâng sī siat-to̍k--ê ,  sī kiâⁿ-pháiⁿ--ê ,  koh ta̍k-lâng ê chhùi lóng sī kóng gōng-ōe ,  Sui-jiân án-ni ,  Iâ-hô-hoa ê siū-khì iáu-bē siau ,  I ê chhiú iû-goân chhun--teh , 18 In-ūi siâ-ok chhin-chhiūⁿ hé to̍h sio-bia̍t chhì-phè kap chi̍t-lê ;  koh to̍h tī ām-ām ê chhiū-nâ ,  chiâⁿ-chòe ian-thiāu ,  tńg-se̍h chhèng-chiūⁿ koâiⁿ , 19 In-ūi bān-kun ê Iâ-hô-hoa ê tōa siū-khì ,  tōe piàn-piàn siū-sio ;  peh-sìⁿ chiâⁿ-chòe hé-to̍h ê chhâ ;  hiaⁿ-tī bô saⁿ khó-lîn , 20 Lâng chiàⁿ-pêng chhiúⁿ-the̍h ,  iû-goân sī iau ;  tò-pêng thun-kā ,  iû-goân bōe pá ;  ta̍k-lâng kā i ka-kī chhiú-kut ê bah , 21 Má-ná-se kong Í-hoat-liân ,  Í-hoat-liân kong Má-ná-se ;  nn̄g cho̍k ha̍p kong Iû-tāi ,  Sui-jiân án-ni ,  Iâ-hô-hoa ê siū-khì iáu-bē siau ,  I ê chhiú iáu-kú chhun--teh , 
