1 Góa Iâ-hô-hoa só͘ boah-iû ê Kó͘-lia̍t ,  Góa khan i ê chiàⁿ-chhiú ,  hō͘ lia̍t-kok hâng-ho̍k tī i ê bīn-chêng ,  Góa ia̍h beh tháu lia̍t-ông ê io-tòa ;  hō͘ siâⁿ-mn̂g khui tī i ê bīn-chêng ,  koh chiah ê mn̂g tek-khak bô koaiⁿ ; 2 Góa tùi i án-ni kóng ,  Góa beh kiâⁿ tī lí ê bīn-chêng ,  siu-pîⁿ khâm-khia̍t ê tōe ;  Góa beh phah-phòa tâng ê mn̂g ,  chām-tn̄g thih ê chhòaⁿ , 3 Góa beh chiong àm-tiong ê pó-mi̍h ,  kap ún-ba̍t ê châi-pó siúⁿ-sù lí ,  hō͘ lí chai kiò-miâ tiàu lí--ê chiū-sī Góa ,  Iâ-hô-hoa ,  Í-sek-lia̍t ê Siōng-tè , 4 In-ūi Góa ê lô͘-po̍k Ngá-kok ,  Góa só͘ kéng Í-sek-lia̍t ê iân-kò͘ ,  Góa chiū kiò-miâ tiàu--lí ;  lí sui-jiân m̄-bat Góa ,  Góa ū chheng lí ê miâ , 5 Góa sī Iâ-hô-hoa ,  tī Góa í-gōa bô ū pa̍t-ê ,  tû Góa í-gōa bô ū Siōng-tè ;  lí sui-jiân m̄-bat Góa ,  Góa beh kā lí hâ-io ; 6 tùi ji̍t-chhut ia̍h tùi ji̍t-lo̍h ê só͘-chāi ,  hō͘ lâng lóng chai ,  tû Góa í-gōa bô ū pa̍t-ê ;  Góa sī Iâ-hô-hoa ,  tī Góa í-gōa bô ū pa̍t-ê , 7 Góa chō kng ,  ia̍h chhòng-chō àm ;  Góa chō pêng-an ,  ia̍h chhòng-chō chai-ē ;  chiah-ê lóng sī Góa Iâ-hô-hoa só͘-chòe--ê , 8 Chiah ê thiⁿ ah ,  tùi téng-bīn lâi tih ,  kiong-chhong kàng-lo̍h kong-gī ;  tōe-bīn li̍h-khui ,  siⁿ-chhut kiù-un ,  hō͘ kong-gī chòe chi̍t-ē hoat-siⁿ ;  Góa Iâ-hô-hoa bat chhòng-chō i , 9 Chai-ē ah ,  hit-ê kap chō i ê Chú kè-kàu--ê ,  i put-kò sī tōe-chiūⁿ hiā-phìⁿ-tiong ê chi̍t-tè hiā-phìⁿ ;  thô͘ kiám thang tùi chhiau-i--ê kóng ,  Lí chòe sím-mi̍h? á-sī lí só͘ chòe ê mi̍h kiám thang kóng ,  I bô chhiú mah?10 Chai-ē ah ,  hit-ê tùi lāu-pē kóng ,  Lí só͘-siⁿ--ê sī sím-mi̍h ah? á-sī tùi lāu-bú kóng ,  Lí só͘-io--ê sī sím-mi̍h ah?11 Í-sek-lia̍t ê Sèng--ê ,  chiū-sī chō i ê Iâ-hô-hoa án-ni kóng ,  Chiong-lâi ê sū lín thang mn̄g Góa ;  lūn-kàu Góa chiah ê kiáⁿ ,  í-ki̍p Góa ê chhiú só͘-chòe--ê ,  lín thang kau-tài Góa , 12 Góa chō tōe ,  ia̍h chhòng-chō lâng tī tōe-chiūⁿ ;  góa chhin-chhiú tián-khui chiah ê thiⁿ ,  thiⁿ-téng ê bān-siōng ia̍h sī Góa só͘ bēng-lēng--ê , 13 Góa chiàu kong-gī heng-khí Kó͘-lia̍t ,  koh beh siu-ti̍t i it-chhè ê lō͘ ;  i beh khí-chō Góa ê siâⁿ ,  tháu-pàng Góa siū-lia̍h ê peh-sìⁿ ,  m̄-sī ūi-tio̍h kè-chîⁿ ,  ia̍h m̄-sī ūi-tio̍h pò-siúⁿ ;  che sī bān-kun ê Iâ-hô-hoa kóng ê , 14 Iâ-hô-hoa án-ni kóng ,  Ai-ki̍p tio̍h-bôa tit-tio̍h--ê ,  Kó͘-si̍t ê châi-lī ,  kap Se-pa ê tōa-hàn lâng ,  lóng beh kui lí ,  sio̍k lí ,  tè lí ;  in beh kòa thih-liān lâi kui lí ,  phak-pài tī lí ê bīn-chêng ,  kiû lín ,  kóng ,  Siōng-tè chin-chiàⁿ tī lín tiong-kan ;  chit-ê í-gōa bô pa̍t-ê ,  koh bô pa̍t ê Siōng-tè , 15 Kiù-chú ,  Í-sek-lia̍t ê Siōng-tè ah ,  Lí si̍t-chāi sī ka-kī ún-ba̍t ê Siōng-tè , 16 Hiah ê chng ngó͘-siōng--ê lóng beh làu-khùi kiàn-siàu ,  lóng chòe chi̍t-ē kiàn-siàu , 17 chóng-sī Í-sek-lia̍t beh tit-tio̍h Iâ-hô-hoa ēng éng-oán ê kiù-un lâi kiù in ;  lín tek-khak bô kiàn-siàu ,  ia̍h bô làu-khùi ,  kàu éng sè-tāi bô soah , 18 In-ūi Iâ-hô-hoa chhòng-chō chiah ê thiⁿ ê ,  I chiàⁿ-sī Siōng-tè ;  I chō tōe lâi chòe-chiâⁿ i ;  koh kian-kò͘ i ,  m̄-sī khang-khang chō ,  sī chhòng-chō i hō͘ lâng khiā-khí ;  I án-ni kóng ,  Góa sī Iâ-hô-hoa ,  í-gōa bô pa̍t-ê , 19 Góa bô tī ún-ba̍t á-sī tī o͘-àm tōe ê ūi lâi kóng ;  Góa m̄-bat tùi Ngá-kok ê hō͘-è kóng ,  Lín tio̍h khang-khang chhē Góa ;  Góa Iâ-hô-hoa só͘-kóng--ê sī kong-gī ,  só͘-thoân--ê sī chèng-ti̍t , 20 Lín tùi lia̍t-kok tô-thoat ê lâng ,  lín tio̍h chòe-tīn lâi ,  saⁿ-kap óa--lâi ;  hiah ê kng tiau-khek ngó͘-siōng ê chhâ ,  kî-tó bōe-ōe kiù lâng ê sîn-bêng--ê ,  lóng bô tì-sek , 21 Lín tio̍h soan-thoân ,  hō͘ i chìn-chêng lâi ,  hō͘ in tāi-ke chham-siông ;  chī-chūi tùi kó͘-chá chí-bêng chit-ê? chī-chūi tùi chá-sî soan-thoân chit-ê? kiám-m̄-sī Góa Iâ-hô-hoa mah? Góa í-gōa bô koh ū Siōng-tè ;  Góa sī kong-gī ê Siōng-tè ,  koh sī Kiù-chú ;  Góa í-gōa bô pa̍t-ê , 22 Tōe-ke̍k ê lâng ,  lóng tio̍h gióng-bōng Góa lâi tit-tio̍h kiù ;  in-ūi Góa sī Siōng-tè ,  bô koh ū pa̍t-ê , 23 Góa kí ka-kī lâi chiù-chōa ,  Góa ê chhùi chiàu kong-gī kóng-chhut chit ê ōe ,  koat-toàn bô siu tò-tńg ,  bān kha-thâu-u beh ǹg Góa lâi kūi-pài ,  bān-chhùi beh chí Góa lâi chiù-chōa , 24 Ū gī-lūn Góa kóng ,  Kong-gī lêng-le̍k to̍k-to̍k chāi-tī Iâ-hô-hoa ,  lâng lóng beh kui-óa I ;  hoān-nā siū-khì I ê ,  tek-khak kiàn-siàu , 25 Í-sek-lia̍t ê hō͘-è lóng beh in-ūi Iâ-hô-hoa tit-tio̍h chheng-chòe-gī ,  ia̍h beh khoa-kháu , 
