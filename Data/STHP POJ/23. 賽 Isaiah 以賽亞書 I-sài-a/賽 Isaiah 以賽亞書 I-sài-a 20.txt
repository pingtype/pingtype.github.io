1 A-su̍t ông Sat-jíⁿ-kun chhe Tha-jíⁿ-thàm kàu A-si̍t-tu̍t hit-nî ,  Tha-jíⁿ-thàm chiū kong-phòa A-si̍t-tu̍t lâi chhú i ; 2 hit-sî Iâ-hô-hoa thok-tiōng A-mô͘-su ê kiáⁿ Í-sài-a kóng ,  Khì--ah ,  lí tio̍h tháu lí io--nih ê môa-pò͘ ,  thǹg lí kha--nih ê ôe ,  Í-sài-a chiàu án-ni chòe ,  thǹg-theh chhiah-kha lâi kiâⁿ , 3 Iâ-hô-hoa kóng ,  Góa ê lô͘-po̍k Í-sài-a thǹg-theh chhiah-kha lâi kiâⁿ saⁿ-nî kú ,  chòe koan-hē tī Ai-ki̍p kap Kó͘-si̍t ê tiāu-thâu kî-sū ; 4 chhin-chhiūⁿ án-ni ,  A-su̍t ông beh chiong Ai-ki̍p ê siū-lia̍h--ê ,  Kó͘-si̍t ê siū chhian-sóa--ê chhōa khì ,  bô-lūn ló-iù ,  thǹg-theh chhiah-kha ,  lō͘-chhut ē-thé ,  hō͘ Ai-ki̍p kiàn-siàu , 5 In beh in-ūi só͘ ǹg-bāng ê Kó͘-si̍t ,  só͘ khoa-kháu ê Ai-ki̍p ,  lâi kiaⁿ-hiâⁿ kiàn-siàu , 6 Hit-sî chiah ê iân-hái khiā-khí ê peh-sìⁿ beh kóng ,  Khòaⁿ ah ,  lán chiah-ê pêng-sò͘ só͘ ǹg-bāng--ê ,  chiū-sī lán in-ūi beh thoat-lī A-su̍t ông ;  cháu-khì kiû i chín-kiù--ê ,  kì-jiân án-ni ,  lán thái-thó ōe tô-thoat ah?
