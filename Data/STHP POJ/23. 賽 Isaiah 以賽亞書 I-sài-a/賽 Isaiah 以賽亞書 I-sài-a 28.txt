1 Chai-ē ah ,  Í-hoat-liân ê chùi-hàn kiau-ngō͘ ê bián-liû ,  kap i súi ê chng-thāⁿ teh siā ê hoe ,  chiū-sī tì tī hiah-ê hō͘ chiú só͘ khùn-khó͘--ê ,  in ê pûi ê soaⁿ-kok ê thâu , 2 Khòaⁿ ,  Chú ū chi̍t-ê tōa koân-lêng tōa khùi-la̍t--ê ,  chhin-chhiūⁿ chi̍t-chūn ê tōa-pha̍uh ,  chhin-chhiūⁿ húi-bia̍t ê kông-hong ,  chhin-chhiūⁿ hiong-lâu ê tōa-chúi ,  I beh ēng tōa-la̍t hiat i tī tōe--nih , 3 Í-hoat-liân ê chùi-hàn kiau-ngō͘ ê bián-liû beh siū ta̍h tī kha-ē , 4 I súi ê chng-thāⁿ teh siā ê hoe chiū-sī tī pûi ê soaⁿ-kok ê thâu ,  beh chhin-chhiūⁿ hē-thiⁿ í-chêng khí-thâu se̍k ê bû-hoa-kó ;  kìⁿ-nā khòaⁿ-kìⁿ--ê chiū chù-ì khòaⁿ ,  chi̍t-ē kàu-chhiú chiū thun--lo̍h-khì , 5 Tng hit-ji̍t bān-kun ê Iâ-hô-hoa beh chòe I hiah-ê só͘ chhun ê peh-sìⁿ êng-kng ê bō ,  súi ê bián-liû , 6 Ia̍h chòe chē-ūi lâi sím-phòaⁿ--ê kong-gī ê sîn ,  ia̍h chòe siâⁿ-mn̂g-kháu phah-thè tùi-te̍k--ê ê khùi-la̍t , 7 To̍k-to̍k chit-hō lâng tùi chiú lâi chha-biū ,  tùi kāu-chiú lâi bê-lō͘ ;  chè-si kap sian-ti lóng tùi kāu-chiú lâi chha-biū ,  hō͘ chiú só͘ thun-chia̍h ,  tùi kāu-chiú lâi bê-lō͘ ;  tùi-tī be̍k-sī chiū chha-chhok ,  tùi tī sím-phòaⁿ bô pêng-ún , 8 In-ūi ta̍k tè toh lâ-sâm ,  thò͘ kàu móa-móa ,  bô chi̍t-ūi chheng-khì , 9 I beh ēng tì-hūi kà-sī chī-chūi ah? beh hō͘ chī-chūi bêng-pe̍k só͘-thoân-ê ah? sī hit-hō tú-á tn̄g-lin lī-khui heng-chêng--ê mah?10 In-ūi bēng-lēng koh bēng-lēng ,  bēng-lēng koh bēng-lēng ;  lu̍t-lē koh lu̍t-lē ,  lu̍t-lē koh lu̍t-lē ,  chit-ūi tām-po̍h ,  hit-ūi tām-po̍h , 11 Bōe--lah ;  Chú beh ēng pa̍t-iūⁿ ê chhùi-tûn kap bô siâng-lūi ê chi̍h ,  tùi chit ê peh-sìⁿ kóng-ōe , 12 I bat tùi in kóng ,  Chit-ê chiū-sī an-hioh ,  lín tio̍h hō͘ ià-siān ê lâng tit-tio̍h an-hioh ;  koh kóng ,  Chit-ê chiū-sī khùiⁿ-oa̍h ;  chóng-sī in m̄-khéng thiaⁿ , 13 Só͘-í Iâ-hô-hoa tùi in kóng ê ōe ,  sī bēng-lēng koh bēng-lēng ,  bēng-lēng koh bēng-lēng ;  lu̍t-lē koh lu̍t-lē ,  lu̍t-lē koh lu̍t-lē ;  chit-ūi tām-po̍h ,  hit-ūi tām-po̍h ;  tì-kàu in khì ,  chiū hiàⁿ-āu poa̍h-tó ,  koh poa̍h kàu chhùi-chhùi ,  hām-lo̍h lô-bāng ,  siū lia̍h-tio̍h , 14 Só͘-í lín chiah ê bú-bān ê lâng ,  chiū-sī koán-hat tiàm tī Iâ-lō͘-sat-léng chiah ê peh-sìⁿ--ê ,  tio̍h thiaⁿ Iâ-hô-hoa ê ōe , 15 In-ūi lín bat kóng ,  Goán kap sí-bô li̍p-iok ,  kap im-hú kiat-bêng ,  chai-ē tōa liû-hêng ê sî tek-khak bô kàu tī goán ;  in-ūi goán ēng pe̍h-chha̍t chòe siám-pī ê só͘-chāi ,  tī hu-ké ê só͘-chāi ka-kī bih , 16 Só͘-í Chú Iâ-hô-hoa án-ni kóng ,  Khòaⁿ ah ,  Góa tī Sek-an hē chi̍t tè chio̍h chòe tōe-ki ,  sī í-keng chhì-giām ê chio̍h ,  kian-kò͘ ê tōe-ki ,  pó-kùi ê chhù-kak ;  óa-khò i ê lâng tek-khak bô tio̍h-kip , 17 Góa beh ēng kong-pêng chòe chún-chîn ēng kong-gī chòe tūi-sòaⁿ ;  peng-pha̍uh beh phah-tó hu-ké siám-pī ê só͘-chāi ,  tōa-chúi beh im-ba̍t siám-bih ê só͘-chāi , 18 Lín kap sí-bô só͘ li̍p ê iok tek-khak hòe-bô ,  kap im-hú só͘ kiat ê bêng tek-khak khiā-bōe-tiâu ;  chai-ē tōa liû-hêng ê sî ,  lín beh siū i thún-ta̍h , 19 Ta̍k-pái keng-kè ,  beh chiong lín lia̍h-khì ;  in-ūi ta̍k chá-khí i beh keng-kè ,  bô làng ji̍t-mî ;  bêng-pe̍k só͘-thoân-ê ,  kan-ta kiaⁿ-hiâⁿ , 20 Bîn-chhn̂g té ,  hō͘ lâng bōe chhun-ti̍t ;  mî-phē oe̍h ,  hō͘ lâng kah bōe-ba̍t , 21 In-ūi Iâ-hô-hoa beh khí-lâi ,  chhin-chhiūⁿ tī Pí-la̍h-sim soaⁿ ,  I beh siū-khì chhin-chhiūⁿ tī Ki-piàn ê soaⁿ-kok ;  thang chòe I ê kang ,  chiū-sī hán-tit chòe ê kang ,  thang chiâⁿ I ê sū ,  chiū-sī kî-īⁿ ê sū , 22 Taⁿ lín m̄-thang bú-bān ,  kiaⁿ-liáu pa̍k lín ê soh khún khah-ân ;  in-ūi góa tùi Chú ,  bān-kun ê Iâ-hô-hoa thiaⁿ-kìⁿ ,  í-keng koat-toàn beh tī choân-tōe-chiūⁿ kiâⁿ só͘ tiāⁿ-tio̍h bia̍t-bô ê sū , 23 Lín tio̍h àⁿ hī-khang thiaⁿ góa ê siaⁿ ,  liû-sim thiaⁿ góa ê ōe , 24 Hit-ê lôe-hn̂g beh iā-chéng--ê ,  kiám-sī siông-siông teh lôe mah? kiám-sī siông-siông teh ku̍t lâi pē i ê thô͘ mah?25 I í-keng chhòng-pîⁿ thô͘-bīn ,  kiám bô iā poeh-kak ,  chai má-khûn ,  chiàu-chōa chèng sió-be̍h ,  tī tiāⁿ-tio̍h ê só͘-chāi chèng tōa-be̍h ,  tī hn̂g-piⁿ chèng chho͘-be̍h mah?26 In-ūi i ê Siōng-tè ēng ha̍p-gî ê hoat-tō͘ chí-tiám i ,  koh kà-sī i , 27 Poeh-kak m̄-sī ēng lāi ê khì-kū phah--ê ,  má-khûn m̄-sī ēng chhia-lûn lún--ê ;  chiū-sī ēng thûi-á phah poeh-kak ,  ēng koáiⁿ-á phah má-khûn , 28 Chòe-piáⁿ ê gō͘-kak kiám khoeh hō͘ i chhùi mah? Bô--lah ,  bô tn̂g-tn̂g phah i ;  sui-jiân ēng chhia-lûn bé-tôe phah-sòaⁿ i ,  ia̍h bô hō͘ i chhùi--khì , 29 Che ia̍h chhut tī bān-kun ê Iâ-hô-hoa ;  I ê kè-e̍k kî-biāu ,  I ê tì-hūi khoah-tōa , 
