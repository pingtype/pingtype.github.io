1 Góa in-ūi Sek-an ê iân-kò͘ tek-khak bô chēng-chēng ,  in-ūi Iâ-lō͘-sat-léng ê iân-kò͘ tek-khak bô hioh-khùn ,  ti̍t-kàu i ê kong-gī chhin-chhiūⁿ kng teh hoat-chhut ,  i ê chín-kiù chhin-chhiūⁿ teng teh to̍h , 2 Lia̍t-kok beh khòaⁿ lí ê kong-gī ,  lia̍t-ông beh khòaⁿ lí ê êng-kng ;  lí beh tit-tio̍h chheng-ho͘ sin ê miâ ,  chiū-sī Iâ-hô-hoa chhin-chhùi só͘ chheng-ho͘--ê , 3 Lí beh tī Iâ-hô-hoa ê chhiú-tiong chòe súi ê ông-bō ,  tī lí ê Siōng-tè ê chhiú-chiúⁿ chòe bián-liû , 4 Lí bô koh chheng-chòe Siū-khì-sak--ê ,  lí ê tōe iā bô koh chheng-chòe Pha-hng--ê ;  lí beh chheng-chòe Góa só͘ hoaⁿ-hí--ê ,  lí ê tōe iā beh chheng-chòe Ū tiōng-hu--ê ;  in-ūi Iâ-hô-hoa hoaⁿ-hí lí ,  lí ê tōe iā beh chòe ū tiōng-hu--ê , 5 In-ūi chhin-chhiūⁿ siàu-liân lâng chhōa chāi-sek-lú ,  lí ê peh-sìⁿ iā beh án-ni chhōa lí ;  chhin-chhiūⁿ sin-kiáⁿ-sài hoaⁿ-hí sin-niû ,  lí ê Siōng-tè iā beh án-ni hoaⁿ-hí lí , 6 Iâ-lō͘-sat-léng ah ,  Góa tī lí ê siâⁿ-téng siat-li̍p siú-bāng-ê ,  in thong-ji̍t thong-mî bô chēng-chēng ;  khún-kiû Iâ-hô-hoa ê , 7 lín m̄-thang hioh-khùn ,  iā m̄-thang hō͘ I hioh-khùn ,  ti̍t-kàu I kiàn-li̍p Iâ-lō͘-sat-léng ,  hō͘ Iâ-lō͘-sat-léng tī tōe-chiūⁿ chiâⁿ-chòe thang o-ló--ê , 8 Iâ-hô-hoa kí ka-kī ê chiàⁿ-chhiú kap tōa koân-lêng ê chhiú-kut chiù-chōa kóng ,  Góa tek-khak bô koh chiong lí ê gō͘-kak hō͘ lí ê tùi-te̍k chòe chia̍h-mi̍h ,  gōa-pang lâng iā bô koh lim lí só͘ tio̍h-bôa lâi tit-tio̍h ê sin-chiú ; 9 to̍k-to̍k hiah ê siu-koah--ê beh chia̍h i ,  lâi o-ló Iâ-hô-hoa ;  hiah ê siu-khioh--ê beh tī Góa sèng-só͘ ê īⁿ-lāi lim i , 10 Lín tio̍h tùi siâⁿ-mn̂g keng-kè ,  pī-pān peh-sìⁿ ê lō͘ ;  thūn-koâiⁿ thūn-koâiⁿ tōa-lō͘ ;  tû--khì chio̍h-thâu ;  ūi-tio̍h lia̍t-kok khiā tōa-kî , 11 Khòaⁿ ah ,  Iâ-hô-hoa bat thoân-pò kàu tōe-ke̍k ,  lín tio̍h kā Sek-an ê peh-sìⁿ kóng ,  Khòaⁿ ah ,  lí ê chín-kiù lâi lah ;  khòaⁿ ah ,  I ê siúⁿ-sù tī I hia ,  I ê pò-tap tī I ê bīn-chêng , 12 Lâng beh chheng in chòe Sèng ê peh-sìⁿ ,  Iâ-hô-hoa só͘ sio̍k-hôe ê ;  lí iā beh chheng-chòe Chhē--tio̍h--ê ,  Bô siū-pàng-sak ê siâⁿ , 
