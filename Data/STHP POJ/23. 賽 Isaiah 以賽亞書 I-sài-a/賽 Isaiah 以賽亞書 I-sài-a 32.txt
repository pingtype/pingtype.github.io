1 Khòaⁿ ah ,  beh ū chi̍t ê ông chiàu kong-gī lâi chòe-ông ,  beh ū siú-léng chiàu kong-pêng lâi chiáng-koân , 2 Beh ū lâng chòe chhin-chhiūⁿ siám-pī hong ê só͘-chāi ,  chòe bih tōa-hō͘ ê ūi ;  chhin-chhiūⁿ khoe-lâu ê chúi tī ta-tōe ,  chhin-chhiūⁿ tōa-chio̍h ê ìm-ńg tī ià-siān ê só͘-chāi , 3 Hit-ê ōe khòaⁿ-kìⁿ ê lâng ,  ba̍k-chiu bô koh ian-n̄g ;  ōe thiaⁿ ê lâng ,  hī-khang beh àⁿ teh-thiaⁿ ; 4 sò-sèng lâng ê sim beh bêng-pe̍k tì-sek ;  tioh-chi̍h-kun ê lâng ê chi̍h beh kóng-ōe kín koh bêng , 5 Gōng-lâng bô koh chheng-chòe ko-bêng ,  kian-līn ê lâng bô koh chheng chòe tōa-liōng , 6 In-ūi gōng-lâng beh kóng gōng-ōe ,  sim siūⁿ chòe-pháiⁿ ,  koàiⁿ-sì kiâⁿ siat-to̍k ê sū ,  kóng chha-biū ê ōe kong-kek Iâ-hô-hoa ,  hō͘ iau ê lâng bô mi̍h thang chia̍h ,  chhùi-ta ê lâng bô chúi thang lim , 7 Kian-līn ê lâng só͘ ēng ê hoat-tō͘ sī pháiⁿ--ê ,  i siat kè-bô͘ ,  ēng pe̍h-chha̍t ōe húi-bia̍t kan-khó͘ lâng ;  sòng-hiong ê lâng káng-lūn kong-lí ê sî ,  i ia̍h iû-goân kiâⁿ húi-bia̍t ; 8 chóng-sī ko-bêng ê lâng kè-e̍k ko-bêng ê sū ,  ia̍h tn̂g-tn̂g tiàm tī ko-bêng , 9 Chheng-êng ê hū-jîn-lâng ah ,  tio̍h khí-lâi thiaⁿ góa ê siaⁿ ;  bô khòa-lū ê cha-bó͘-kiáⁿ ah ,  tio̍h àⁿ hī-khang thiaⁿ góa ê ōe , 10 Bô khòa-lū ê cha-bó͘-kiáⁿ ah ,  koh kè chi̍t-nî khah-ke ,  beh kiaⁿ-hiâⁿ ;  in-ūi bô phû-tô thang bán ,  bô ké-chí thang siu-sêng , 11 Chheng-êng ê hū-jîn-lâng ah ,  tio̍h ngia̍uh-ngia̍uh-chhoah ;  bô khòa-lū ê cha-bó͘-kiáⁿ ah ,  tio̍h kiaⁿ-hiâⁿ ,  thǹg-saⁿ chhiah-theh ,  io hâ môa-pò͘ , 12 In beh ūi-tio̍h hó ê chhân-tōe kap bō͘-sēng ê phû-tô-chhiū tûi-heng , 13 Chhì-phè chi̍t-lê beh hoat-siⁿ tī Góa ê peh-sìⁿ ê tōe ;  ia̍h beh hoat-siⁿ tī hoaⁿ-hí ê siâⁿ ,  khoài-lo̍k ê chhù , 14 In-ūi ông-kiong beh hong-hòe ,  lāu-jia̍t ê siâⁿ beh léng-chēng ;  soaⁿ-thâu kap chiú-kiⁿ-lâu éng-oán chòe soaⁿ-tōng ,  chòe iá-lû hoaⁿ-hí ê só͘-chāi ,  chòe kui-tīn cheng-siⁿ ê chháu-tiûⁿ , 15 Thèng-hāu sèng ê Sîn tùi téng-bīn piàⁿ-lo̍h tī lán ,  khòng-iá piàn-chòe pûi ê chhân ,  pûi ê chhân khòaⁿ-chòe chhin-chhiūⁿ chhiū-nâ , 16 Hit-sî kong-pêng beh tòa tī khòng-iá ,  kong-gī beh tiàm tī pûi ê chhân , 17 Gī ê kong-hāu sī pêng-an ,  gī ê hāu-giām sī pêng-chēng an-ún ,  kàu tī éng-oán , 18 Góa ê peh-sìⁿ beh tiàm tī pêng-an ê the̍h ,  an-ún ê chhù ,  chheng-chēng hioh-khùn ê só͘-chāi , 19 To̍k-to̍k chhiū-nâ tó--lo̍h-khì ê sî beh lo̍h-pha̍uh ;  koh hit ê siâⁿ beh kàng-lo̍h kàu chin-kē , 20 Lín chiah-ê iā-chéng tī ta̍k ê chúi-piⁿ--ê ,  pàng gû lû tī-hia ê ,  ū hok-khì , 
