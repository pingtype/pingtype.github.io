1 A-mô͘-su ê kiáⁿ Í-sài-a só͘ khòaⁿ-kìⁿ lūn Pa-pí-lûn ê be̍k-sī , 2 Lín tio̍h tī kng-khō-khō ê soaⁿ khiā tōa-kî ,  tùi in chhut-siaⁿ ia̍t-chhiú ,  hō͘ in ji̍p kùi-cho̍k ê mn̂g , 3 Góa hoan-hù Góa só͘ kéng--chhut-lâi ê lâng ,  Góa í-keng ūi-tio̍h Góa ê siū-khì ,  lâi tiàu Góa ê ióng-sū ,  chiū-sī hiah ê phín-phóng chū-ko ê lâng , 4 Soaⁿ--nih ū chōe-chōe lâng ê siaⁿ ,  chhin-chhiūⁿ tōa-tīn ê peh-sìⁿ ,  ū chōe-chōe kok ê peh-sìⁿ chū-chi̍p hōa-hōa-háu ê siaⁿ ;  che sī bān-kun ê Iâ-hô-hoa tiám-chôe kun-tūi ,  beh kau-chiàn , 5 In tùi hn̄g ê só͘-chāi lâi ,  tùi thiⁿ-piⁿ lâi ,  chiū-sī Iâ-hô-hoa kap kiâⁿ I ê siū-khì ê ke-si ,  beh húi-bia̍t chit ê choân-tōe , 6 Lín tio̍h ai-khàu ,  in-ūi Iâ-hô-hoa ê ji̍t-chí kūn--lah ,  chhin-chhiūⁿ húi-bia̍t tùi Choân-lêng-ê lâi , 7 Só͘-í lóng-chóng ê chhiú beh nńg--lo̍h-khì ,  chèng-lâng ê sim beh siau-iûⁿ , 8 In beh kiaⁿ-hiâⁿ ;  thàng-thiàⁿ kan-khó͘ beh khîⁿ-tio̍h in ;  in kiau(**kiáu)-ká chhin-chhiūⁿ beh siⁿ-kiáⁿ ê hū-jîn-lâng ;  tāi-ke gông-ngia̍h saⁿ-khòaⁿ ,  bīn chhin-chhiūⁿ hé-iām ê bīn , 9 Khòaⁿ ah ,  Iâ-hô-hoa ê ji̍t lîm-kàu ,  beh ū chân-jím ,  thòng-hūn ,  tōa siū-khì ;  hō͘ chit ê tōe pha-hng ,  tùi hit tiong-kan tû-bia̍t ū-chōe ê lâng , 10 Thiⁿ-téng ê chèng-chhiⁿ lia̍t-siù lóng bô hoat-chhut kng ,  ji̍t-thâu tú-á chhut chiū piàn o͘-àm ,  ge̍h ia̍h bô hoat-chhut i ê kng , 11 Góa beh in-ūi siâ-ok hêng-hoa̍t sè-kài ,  in-ūi chōe-gia̍t hêng-hoa̍t pháiⁿ-lâng ;  hō͘ kiau-ngō͘ ê lâng ê lām-sám soah--khì ,  ap-chè kiông-pō ê lâng ê chū-ko , 12 Góa beh hō͘ lâng pí hó-kim khah-chió ,  hō͘ lâng pí O-hui ê kim khah-chió , 13 Só͘-í Góa beh hō͘ thiⁿ tín-tāng ,  hō͘ tōe iô-choah ,  lī-khui i ê pún-ūi ,  chiū-sī tī bān-kun ê Iâ-hô-hoa ê thòng-hūn kap I tōa siū-khì ê ji̍t , 14 In beh chhin-chhiūⁿ siū tui-kóaⁿ ê lo̍k ,  chhin-chhiūⁿ bô lâng chū-chi̍p ê iûⁿ ;  ta̍k-lâng tò--khì pún-cho̍k ,  ta̍k-lâng tô-cháu kàu pún só͘-chāi , 15 Kìⁿ-nā hō͘ i tú-tio̍h-ê beh siū chha̍k-thàng ,  kìⁿ-nā hō͘ i lia̍h-tio̍h-ê beh hō͘ to thâi-sí , 16 In ê eⁿ-á beh tī in ê ba̍k-chêng hō͘ lâng siak-sí ,  in ê chhù beh hō͘ lâng chhiúⁿ-toa̍t ,  in ê bó͘ beh hō͘ lâng lêng-jio̍k , 17 Góa beh kek-tōng Bí-thài lâng lâi kong-kek in ,  in bô tùi-tiōng gûn ,  ia̍h bô ài ti̍h kim , 18 In ê keng beh phah-sí i ê siàu-liân lâng ,  bô lîn-bín hū-jîn-lâng ê thai-īn ,  in ê ba̍k-chiu iā bô khó-lîn gín-ná , 19 Pa-pí-lûn pêng-sò͘ chòe lia̍t-kok ê êng-kng ,  chòe Ka-le̍k-tí lâng kiau-ngō͘ ê chng-thāⁿ ,  beh chhin-chhiūⁿ Só͘-to-má Gô-mô͘-la̍h hō͘ Siōng-tè só͘ húi-hoāi , 20 I ê lāi-bīn tek-khak éng-éng bô lâng tòa ,  tāi-tāi bô lâng khiā-khí ;  A-la̍h-pek lâng bô tī-hia tah pò͘-pîⁿ ;  kò͘-iûⁿ ê lâng ia̍h bô hō͘ iûⁿ-kûn tó tī-hia , 21 Chí-ū khòng-iá ê cháu-siù tó tī-hia ,  hm̄-hm̄-háu ê siù móa chhù-keng ;  tô-chiáu tiàm tī-hia ,  iá-soaⁿ-iûⁿ tī-hia thiàu-bú , 22 Chhâi-lông beh háu tī i ê iâⁿ-pôaⁿ ,  soaⁿ-káu beh háu tī i iàn-lo̍k ê kiong-tiān ;  i ê sî kūn--lah ,  i ê ji̍t-chí bô kú-tn̂g , 
