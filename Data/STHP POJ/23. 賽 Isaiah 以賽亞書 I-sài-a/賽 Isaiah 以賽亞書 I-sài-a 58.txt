1 Lí tio̍h tōa-siaⁿ âu-kiò ,  m̄-thang hān-chí ,  chhut tōa-siaⁿ chhin-chhiūⁿ pûn sàu-kak ,  tùi Góa ê peh-sìⁿ kóng-bêng in ê kè-sit ,  tùi Ngá-kok ê ke kóng-bêng in ê chōe-ok , 2 In ji̍t-ji̍t chhē Góa ,  hoaⁿ-hí chai Góa ê tō-lō͘ ,  chhin-chhiūⁿ kiâⁿ-gī ê peh-sìⁿ ,  bô lī-khui in ê Siōng-tè ê hoat-lu̍t ;  in kiû Góa chiàu kong-gī ê sím-phòaⁿ ,  hoaⁿ-hí chhin-kūn Siōng-tè , 3 In kóng ,  Goán kìm-chia̍h ,  Lí siáⁿ-sū bô khòaⁿ-kìⁿ? goán khek-khó͘ goán ê sim ,  Lí siáⁿ-sū m̄-chai ah? Khòaⁿ ah ,  lín kìm-chia̍h ê ji̍t ,  iáu-kú ka-kī an-lo̍k ,  kiông-pek lâng kā lín chòe khó͘-kang , 4 Khòaⁿ ah ,  lín kìm-chia̍h sī beh saⁿ-chiⁿ ,  saⁿ oan-ke ,  ēng hiong-ok ê kûn-thâu-bú phah--lâng ;  lín kin-á-ji̍t kìm-chia̍h ,  bōe-ōe hō͘ lín ê siaⁿ thiaⁿ kàu téng-bīn , 5 Chit-khoán ê kìm-chia̍h ,  kiám-sī Góa só͘ kéng ,  hō͘ lâng khek-khó͘ i ê sim ê ji̍t mah? Kiám-sī hō͘ lâng àⁿ-thâu chhin-chhiūⁿ lô͘-tek ,  ēng môa-pò͘ kap hé-hu pho͘ tī i ê seng-khu-ē mah? che kiám thang chheng chòe kìm-chia̍h hō͘ Iâ-hô-hoa só͘ hoaⁿ-hí ê ji̍t mah?6 Góa só͘ kéng ê kìm-chia̍h ,  kiám-m̄-sī tháu-khui hiong-ok ê soh ,  tháu-pàng pē-taⁿ ê soh ,  hō͘ siū chè-ap-ê tit-tio̍h chū-iû ,  kòng-chi̍h it-chhè ê taⁿ mah?7 Kiám-m̄-sī chiong lí ê bí-niû pun hō͘ iau-gō ê lâng ,  chiong sì-kòe liû ê sòng-hiong lâng chiap-la̍p tī lí ê ke? khòaⁿ-kìⁿ thǹg-pak-theh ê lâng hō͘ i chhēng ,  tùi ka-kī ê kut-jio̍k ia̍h bô siám-khì bih mah?8 Án-ni ,  lí ê kng beh hoat-chhut chhin-chhiūⁿ thiⁿ-kng-chá ê kng ,  lí ê siong beh kín-kín tit-tio̍h hó ;  lí ê kong-gī beh kiâⁿ tī lí ê thâu-chêng ;  Iâ-hô-hoa ê êng-kng beh chòe lí āu-bīn ê pó-hō͘ , 9 Hit-sî lí kiû-kiò ,  Iâ-hô-hoa beh thiaⁿ lí ;  lí khún-kiû ,  I beh kóng ,  Góa tī-chia ,  Lí nā tùi lí tiong-kan tû--khì tāng ê taⁿ ,  kap kí-to̍h-lâng ê chńg-thâu-á ,  í-ki̍p lām-sám kóng ê ōe ; 10 lí ê sim nā lîn-bín iau-gō ê lâng ,  hō͘ khùn-khó͘ ê lâng tit-tio̍h móa-chiok ,  lí ê kng chiū beh tī o͘-àm-tiong hoat-hiān ,  lí ê o͘-àm beh pìⁿ chhin-chhiūⁿ ji̍t-tiong-tàu , 11 Iâ-hô-hoa ia̍h beh siông-siông ín-chhōa lí ,  tī khòng-hān ê tōe ,  hō͘ lí sim-móa ì-chiok ,  kut-thâu ióng-chòng ;  lí beh chhin-chhiūⁿ koàn-ak ê hn̂g ,  koh chhin-chhiūⁿ lâu-bōe-ta ê chúi-chôaⁿ , 12 Hiah-ê tùi lí chhut ê lâng ,  beh khí-chō kú-kú í-keng hong-hòe ê só͘-chāi ;  lí beh kiàn-li̍p le̍k-tāi húi-hoāi ê tōe-ki ;  lí beh chheng-chòe Pó͘ phòa-khiah--ê ,  kap Koh siu-lí lō͘ ,  hō͘ lâng khiā-khí--ê , 13 Lí nā tùi an-hioh-ji̍t kìm-chí lí ê kha ,  tī Góa ê sèng-ji̍t bô chòe ka-kī só͘ hoaⁿ-hí--ê ,  chheng an-hioh-ji̍t chòe thang hoaⁿ-hí--ê ,  chheng Iâ-hô-hoa ê sèng-ji̍t chòe thang chun-tiōng--ê ;  ia̍h koh chun-kèng i ,  bô pān ka-kī ê su-sū ,  bô thàn ka-kī ê su-ì ,  bô kóng su-khia ōe ; 14 lí chiū beh in-ūi Iâ-hô-hoa lâi hoaⁿ-hí ;  Góa beh hō͘ lí chiūⁿ kàu tōe-chiūⁿ koâiⁿ ê só͘-chāi ;  koh ēng lí ê chó͘ Ngá-kok ê sán-gia̍p iúⁿ-chhī lí ;  che sī Iâ-hô-hoa chhin-chhùi kóng ê , 
