1 A-lân ông Piān-hap-ta̍t chū-chi̍p i ê choân-kun ,  ū saⁿ-cha̍p-jī ê ông kap i khì ,  ū bé ,  ū chhia ,  chiūⁿ-khì ûi Sat-má-lī-a ,  lâi kong i , 2 Koh chhe sù-chiá ji̍p siâⁿ kìⁿ Í-sek-lia̍t ông A-hap ,  kā i kóng ,  Piān-hap-ta̍t án-ni kóng , 3 Lí ê gûn ,  lí ê kim ,  lóng sī góa-ê ,  lí hiah ê bó͘ ,  lí hiah ê kiáⁿ-jî ,  tē-it súi ê ,  iā-sī góa-ê , 4 Í-sek-lia̍t ông ìn kóng ,  Góa ê chú ,  góa ê ông ah ,  chiàu lí ê ōe ,  góa kap góa só͘-ū-ê lóng sī lí-ê , 5 Sù-chiá koh lâi kóng ,  Piān-hap-ta̍t án-ni kóng ,  Góa khiok ū chhe lâng khì kìⁿ lí ,  ài lí chiong lí ê gûn ,  kim ,  bó͘ ,  kiáⁿ-jî ,  lóng kau hō͘ góa , 6 Chóng-sī bîn-á-ji̍t iok-lio̍k chit-sî góa beh chhe góa ê sù-chiá kàu lí hia ,  chhiau-chhē lí ê chhù ,  kap lí ê lô͘-po̍k ê chhù ,  kìⁿ-nā lí só͘ khòaⁿ-chòe hó--ê ,  in beh chhin-chhiú tòa--khì , 7 Í-sek-lia̍t ông tiàu kok-lāi ê tiúⁿ-ló lóng lâi ,  kā in kóng ,  Lín khòaⁿ ,  chit ê lâng tiâu-tî chhē-phāng beh hāi góa ;  i bat chhe lâng lâi góa chia ,  beh góa ê bó͘ ,  kiáⁿ-jî ,  kap kim gûn ,  góa bô the-sî--i , 8 Tiúⁿ-ló kap chèng peh-sìⁿ lóng kā ông kóng ,  M̄-thang thiaⁿ i ,  iā m̄-thang ún i , 9 Só͘-í ông kā Piān-hap-ta̍t ê sù-chiá kóng ,  Lín kā góa ê chú góa ê ông kóng ,  Lí tāi-seng chhe lâng tùi lí ê lô͘-po̍k só͘-thó--ê góa ū ún ;  chóng-sī chit-ê góa bōe kiâⁿ--tit ,  Sù-chiá chiū tò-khì hê-hok , 10 Piān-hap-ta̍t koh chhe lâng kóng ,  Sat-má-lī-a ê thô͘-hún ,  nā ū kàu-gia̍h hō͘ tè góa ê lâng ta̍k-lâng mi chi̍t-pé ,  chiū goān hiah ê siōng-tè ka-pē chek-hoa̍t góa , 11 Í-sek-lia̍t ông ìn kóng ,  Lín kā i kóng ,  Chhēng khoe-kah--ê ,  m̄-thang chhin-chhiūⁿ thǹg khoe-kah--ê lâi khoa-kháu , 12 Piān-hap-ta̍t kap hiah ê ông tī pò͘-pîⁿ-lāi lim-chiú ,  thiaⁿ-kìⁿ chiah ê ōe ,  chiū kā i ê jîn-sîn kóng ,  Thang pâi-tīn ;  in chiū pâi-tīn kong-siâⁿ , 13 Ū chi̍t ê sian-ti lâi kìⁿ Í-sek-lia̍t ông A-hap kóng ,  Iâ-hô-hoa án-ni kóng ,  Lí ū khòaⁿ-kìⁿ chi̍t tōa tīn ê lâng bô? Khòaⁿ ah ,  kin-á-ji̍t Góa beh chiong in kau tī lí ê chhiú ,  lí chiū chai Góa sī Iâ-hô-hoa , 14 A-hap kóng ,  Beh ēng chī-chūi ah? I ìn kóng ,  Iâ-hô-hoa án-ni kóng ,  Ēng chiah ê séng-tiúⁿ ê siàu-liân lâng ,  A-hap kóng ,  Sím-mi̍h lâng beh pâi-tīn ah? I ìn kóng ,  Chiū-sī lí , 15 I chiū sǹg hiah ê séng-tiúⁿ ê siàu-liân lâng ,  kiōng ū nn̄g-pah saⁿ-cha̍p-jī miâ ;  āu-lâi i koh sǹg chèng peh-sìⁿ ,  chiū-sī Í-sek-lia̍t lâng ,  kiōng chhit-chheng miâ , 16 Ji̍t-tiong-tàu ê sî ,  in chiū chhut-khì ,  Piān-hap-ta̍t kap hiah ê ông ,  chiū-sī pang-chān i ê saⁿ-cha̍p-jī ê ông ,  tī pò͘-pîⁿ-lāi chia̍h chiú-chùi , 17 Hiah ê séng-tiúⁿ ê siàu-liân lâng chòe-thâu chhut-khì ,  Piān-hap-ta̍t chhe lâng khì thàm-bāi ,  in hê-hok kóng ,  Ū lâng tùi Sat-má-lī-a chhut-lâi , 18 I kóng ,  In nā ūi-tio̍h káng-hô chhut-lâi ,  tio̍h oa̍h-oa̍h lia̍h in ;  nā ūi-tio̍h kau-chiàn chhut-lâi ,  iā tio̍h oa̍h-oa̍h lia̍h in , 19 Hiah ê séng-tiúⁿ ê siàu-liân lâng chhut siâⁿ ,  kun-peng tè in ;  ta̍k-lâng thâi i ê tùi-te̍k , 20 A-lân lâng tô-cháu ,  Í-sek-lia̍t lâng jip in ,  A-lân ông Piān-hap-ta̍t khiâ-bé ,  kap hiah ê bé-peng tô-thoat , 21 Í-sek-lia̍t ông chhut-siâⁿ ,  phah hiah ê chhia ,  kap bé ,  tōa-tōa thâi-sí A-lân lâng , 22 Hit ê sian-ti lâi kìⁿ Í-sek-lia̍t ông ,  kā i kóng ,  Lí tio̍h ka-kī kiông-chòng ,  kín-sīn tio̍h cháiⁿ-iūⁿ chòe ;  in-ūi mê-nî chit-sî ,  A-lân ông beh chiūⁿ-lâi kong-kek lí , 23 A-lân ông ê jîn-sîn kā i kóng ,  Í-sek-lia̍t lâng ê Siōng-tè sī soaⁿ-thâu ê Siōng-tè ,  só͘-í in khah-iâⁿ lán ;  chóng-sī lán nā tī pîⁿ-iûⁿ kap in kau-chiàn ,  chiū ōe khah-iâⁿ in , 24 Tio̍h án-ni kiâⁿ ;  hiah ê ông ta̍k-ê tio̍h bián-chit ,  li̍p kun-tiúⁿ lâi thòe in , 25 Koh chio-bō͘ chi̍t tūi kun-peng chiàu lí só͘ sit-lo̍h ê kun-peng ,  ēng bé pó͘ bé ,  ēng chhia pó͘ chhia ;  lán tī pîⁿ-iûⁿ kap in kau-chiàn ,  ún-tàng ōe iâⁿ ,  Ông chiū thiaⁿ in ê ōe khì kiâⁿ , 26 Keh-nî Piān-hap-ta̍t tiám-sǹg A-lân lâng ,  chiūⁿ-khì A-hut ,  beh kap Í-sek-lia̍t lâng kau-chiàn , 27 Í-sek-lia̍t lâng iā tiám-sǹg in ê siàu-gia̍h ,  pī-pān kun-niû ,  chhut-khì tí-te̍k i ,  chat-iâⁿ tī in ê tùi-bīn ,  chhin-chhiūⁿ nn̄g sió-kûn ê soaⁿ-iûⁿ á ;  chóng-sī A-lân lâng móa tōe-bīn , 28 Ū Siōng-tè ê lô͘-po̍k lâi kìⁿ Í-sek-lia̍t ông kóng ,  Iâ-hô-hoa án-ni kóng ,  In-ūi A-lân lâng kóng ,  Iâ-hô-hoa sī soaⁿ-thâu ê Siōng-tè ,  m̄-sī soaⁿ-kok ê Siōng-tè ,  só͘-í Góa beh chiong chit tōa-tīn ê lâng lóng kau tī lí ê chhiú ;  lín chiū chai Góa sī Iâ-hô-hoa , 29 Chiū chat-iâⁿ tāi-ke saⁿ tùi-bīn chhit-ji̍t ;  kàu tē-chhit ji̍t siang-pêng kun-peng kau-chiàn ;  tī chit-ji̍t Í-sek-lia̍t lâng thâi-sí A-lân lâng pō͘-peng cha̍p-bān , 30 Kî-û-ê cháu ji̍p A-hut siâⁿ ,  hit ê siâⁿ-chhiûⁿ tó ,  teh-sí só͘-chhun ê nn̄g-bān chhit-chheng lâng ,  Piān-hap-ta̍t cháu ji̍p siâⁿ ,  bih tī lāi-pâng , 31 I ê jîn-sîn kā i kóng ,  Khòaⁿ ah ,  goán thiaⁿ-kìⁿ Í-sek-lia̍t ke ê lia̍t-ông sī jîn-chû ê ông ;  kiû lí chún goán hâ môa-pò͘ tī goán ê io ,  thâu-khak phoa̍h-soh ,  chhut-khì tâu-hâng Í-sek-lia̍t ông ;  kiám-chhái i beh jiâu lí ê sìⁿ-miā , 32 In chiū io hâ môa-pò͘ ,  thâu-khak phoa̍h-soh ,  khì kìⁿ Í-sek-lia̍t ông ,  kóng ,  Lí ê lô͘-po̍k Piān-hap-ta̍t kóng ,  Kiû lí ,  jiâu góa ê sìⁿ-miā ,  A-hap kóng ,  I iáu oa̍h--teh mah? i sī góa ê hiaⁿ-tī , 33 Hiah ê lâng chim-chiok thiaⁿ i ê kháu-khì ,  liâm-piⁿ sūn i ê ōe-bé ,  kóng ,  Lí ê hiaⁿ-tī Piān-hap-ta̍t ,  I kóng ,  Lín khì chhōa i lâi ,  Piān-hap-ta̍t chhut-lâi kìⁿ ông ,  ông chiū hō͘ i chē-chhia , 34 Piān-hap-ta̍t kā i kóng ,  Góa ê pē tùi lí ê pē só͘ chhiúⁿ hiah ê siâⁿ ,  góa beh hêng lí ;  koh lí thang tī Tāi-má-sek siat koe-chhī ,  chhin-chhiūⁿ góa ê pē tī Sat-má-lī-a só͘ siat--ê chi̍t-iūⁿ ,  A-hap kóng ,  Góa chiàu chit ê iok pàng lí tò-khì ;  chiū kap i li̍p-iok ,  pàng i tò-khì , 35 Ū sian-ti ê ha̍k-seng ê chi̍t-lâng ,  ēng Iâ-hô-hoa ê ōe kā i ê tâng-phōaⁿ kóng ,  Chhiáⁿ lí phah góa ,  Hit-lâng m̄-khéng phah i , 36 I chiū kā i kóng ,  In-ūi lí m̄-thàn Iâ-hô-hoa ê ōe ,  lí chi̍t-ē lī-khui góa ,  beh ū sai kā-sí lí ,  I chi̍t-ē lī-khui i khì ,  kó-jiân ū sai tú-tio̍h lâi kā-sí i , 37 I koh tú-tio̍h chi̍t-lâng ,  kā i kóng ,  Chhiáⁿ lí phah góa ,  I chiū phah--i ,  phah kàu tio̍h-siong , 38 Sian-ti chiū khì ,  tī lō͘--nih thèng-hāu ông kóe i ê iông-māu ,  ēng kun tà ba̍k-chiu , 39 Ông tùi hia keng-kè ê sî ,  i kiò ông kóng ,  Lí ê lô͘-po̍k chhut-tīn ,  ū chi̍t-lâng oat--lâi piⁿ-á ,  koh chhōa chi̍t-lâng lâi kau góa ,  kóng ,  Lí kò͘-siú chit ê lâng ;  nā i sit-lo̍h ,  lí ê sìⁿ-miā tio̍h thòe i ê sìⁿ-miā ;  nā bô ,  lí tio̍h kau-chhut chi̍t tha-liân-tek ê gûn , 40 Lí ê lô͘-po̍k kò͘ chit-hāng hit-hāng ê sî ,  hit-lâng sòa bô--khì ,  Í-sek-lia̍t ông kā i kóng ,  Lí ê àn-kiāⁿ án-ni ,  lí í-keng ka-kī phòaⁿ-toàn , 41 I kóaⁿ-kín tû-khì tà ba̍k-chiu ê kun ;  Í-sek-lia̍t ông chiū jīn-tit i sī sian-ti ê chi̍t-ê , 42 I kā ông kóng ,  Iâ-hô-hoa án-ni kóng ,  In-ūi lí chiong Góa só͘ tiāⁿ-tio̍h beh bia̍t ê lâng pàng hō͘ i khì ,  lí ê sìⁿ-miā chiū tio̍h thòe i ê sìⁿ-miā ,  lí ê peh-sìⁿ chiū tio̍h thòe i ê peh-sìⁿ , 43 Í-sek-lia̍t ông chiū ut-būn bô hoaⁿ-hí ;  kàu Sat-má-lī-a tò-khì i ê chhù , 
