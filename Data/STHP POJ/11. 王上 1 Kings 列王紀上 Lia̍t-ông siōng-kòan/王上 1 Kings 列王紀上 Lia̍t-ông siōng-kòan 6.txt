1 Í-sek-lia̍t lâng chhut Ai-ki̍p tōe liáu-āu sì-pah poeh-cha̍p nî ,  Só͘-lô-bûn chòe Í-sek-lia̍t ông ,  tē-sì nî Se-hut ge̍h ,  chiū-sī jī-ge̍h ,  tāng-kang khí Iâ-hô-hoa ê tiān , 2 Só͘-lô-bûn ông ūi Iâ-hô-hoa só͘ khí ê tiān ,  tn̂g la̍k-cha̍p tiú ,  khoah jī-cha̍p tiú ,  koâiⁿ saⁿ-cha̍p tiú , 3 Hit tè chhù tiān-chêng ê lông tn̂g jī-cha̍p tiú ,  kap i ê chhù ê khoah pîⁿ ;  tī chhù ê thâu-chêng i ê khoah cha̍p tiú , 4 Koh ūi-tio̍h chhù chòe thang ,  ū koaiⁿ-sí ê thang-á-chí , 5 Óa tī chhù ê chhiûⁿ ,  sì-ûi khí lâu ,  chiū-sī óa tī chhù ê chhiûⁿ ê sì-ûi ,  chêng-tiān āu-tiān lóng sī án-ni ;  khí piⁿ-pâng tī sì-ûi , 6 Lâu ê ē-chân khoah gō͘-tiú ,  tiong-chân khoah la̍k-tiú ,  saⁿ-chân khoah chhit-tiú ;  tī chhù ê gōa-bīn chòe png-chhiûⁿ tī i ê sì-ûi ,  hō͘ îⁿ-á bô chhah-ji̍p tiān ê chhiûⁿ , 7 Tiān teh khí ê sî ,  sī ēng soaⁿ-tiong phah-hó ê chio̍h ;  khí tiān ê sî ,  thûi ,  pó͘-thâu ,  kap pa̍t-hō thih-khì ê siaⁿ-im lóng bô thiaⁿ-kìⁿ , 8 Piⁿ-á tiong-pâng ê mn̂g ,  chiū-sī tī tiān ê chiàⁿ-pêng ,  tùi kńg-lê-thui chiūⁿ tiong-chân ,  tùi tiong-chân chiūⁿ kàu tē-saⁿ chân , 9 Tùi án-ni ,  khí tiān kàu-hó ;  chiū ēng pek-hiuⁿ-chhâ ê îⁿ ,  pek-hiuⁿ-chhâ ê pán ,  jia-khàm tiān , 10 Koh óa tī kui-keng ê tiān ū khí lâu ,  kok koâiⁿ gō͘-tiú ;  chiah-ê lóng ēng pek-hiuⁿ-chhâ khòa tī tiān--nih , 11 Iâ-hô-hoa ê ōe lîm-kàu Só͘-lô-bûn kóng , 12 Lūn-kàu lí só͘ khí chit keng tiān ,  lí nā kiâⁿ Góa ê lu̍t-lē ,  thàn Góa ê hoat-tō͘ ,  siú Góa it-chhè ê kài-bēng ,  chiàu án-ni kiâⁿ ,  Góa chiū beh chiàu Góa só͘ èng-ún lí ê pē Tāi-pi̍t ê ōe ,  èng-giām tī lí , 13 Góa beh tiàm tī Í-sek-lia̍t lâng ê tiong-kan ,  iā bô pàng-sak Góa ê peh-sìⁿ Í-sek-lia̍t , 14 Só͘-lô-bûn khí tiān í-keng bêng-pe̍k , 15 Ēng pek-hiuⁿ-chhâ ê pán khí chòe tiān ê lāi-têng chhiûⁿ ;  tùi tiān ê thô͘-kha kàu îⁿ-á ,  lóng ēng chhâ khàm i ê lāi-têng ;  koh ēng siông-chhiū-pán pho͘ tiān ê thô͘-kha , 16 Koh tī tiān ê āu-bīn ,  ēng pek-hiuⁿ-chhâ pán khí jī-cha̍p tiú ,  tùi thô͘-kha kàu îⁿ-á ,  kā i chòe tī lāi-bīn ,  chòe āu-tiān ,  chiū-sī chì-sèng-só͘ , 17 Āu-tiān chêng ê tiān chhim sì-cha̍p tiú , 18 Tiān-lāi ê peh-hiuⁿ-chhâ lóng ū khek pû-á kap hoe-lúi ;  tiān-lāi lóng sī pek-hiuⁿ-chhâ ,  bô khòaⁿ-kìⁿ chi̍t tè chio̍h , 19 Chhù ê lāi-bīn ū pī-pān āu-tiān ,  beh tī-hia an-tì Iâ-hô-hoa ê iok-kūi , 20 Āu-tiān ê lāi-bīn tn̂g jī-cha̍p tiú ,  khoah jī-cha̍p tiú ,  koâiⁿ jī-cha̍p tiú ,  lóng ēng hó-kim an i ;  iā ēng pek-hiuⁿ-chhâ khàm tôaⁿ , 21 Chhù-lāi Só͘-lô-bûn lóng ēng hó-kim an i ,  āu-tiān ê thâu-chêng khan kim-liān-á ,  iā ēng hó-kim an i , 22 Choân-tiān lóng an kim ,  kàu hit keng tiān lóng khí hó ;  óa tī āu-tiān ê tôaⁿ ,  iā lóng an-kim , 23 Tī āu-tiān ê lāi-bīn ,  i ēng kaⁿ-ná-chhâ chòe nn̄g ê ki-lō͘-peng ,  ta̍k-ê koâiⁿ cha̍p-tiú , 24 Ki-lō͘-peng chit-pêng ê si̍t gō͘ tiú ,  ki-lō͘-peng hit-pêng ê si̍t gō͘ tiú ;  tùi chit-pêng ê si̍t-bé kàu hit-pêng ê si̍t-bé ,  kiōng cha̍p-tiú , 25 Hit ê ki-lō͘-peng iā sī cha̍p-tiú ;  nn̄g ê ki-lō͘-peng ê chhùn-chhioh ,  khoán-sit ,  lóng saⁿ-tâng , 26 Chit ê ki-lō͘-peng koâiⁿ cha̍p-tiú ,  hit ê ki-lō͘-peng iā sī án-ni , 27 Chiong ki-lō͘-peng hē tī āu-tiān ê lāi-bīn ;  ki-lō͘-peng ê si̍t thí-khui ,  chit ê ki-lō͘-peng chi̍t ê si̍t kàu chit-pêng ê chhiûⁿ ,  hit ê ki-lō͘-peng chi̍t ê si̍t kàu hit-pêng ê chhiûⁿ ;  tī tiān-lāi in nn̄g ê si̍t saⁿ-chiap , 28 I koh ēng kim an hiah ê ki-lō͘-peng , 29 Hit ê tiān sì-ûi ê chhiûⁿ ,  lāi-gōa lóng ū tiau-khek ,  chiū-sī tiau-khek ki-lō͘-peng ,  chó-chhiū ,  kap hoe-lúi ê khoán-sit , 30 Tiān ê tōe-pán ,  lāi-gōa lóng an-kim , 31 Koh ēng kaⁿ-ná-chhâ chòe ji̍p āu-tiān ê mn̂g ;  i ê mn̂g-bâi ,  mn̂g-khiā ,  tìn chhiûⁿ ê gō͘-hūn-chi̍t , 32 Ēng kaⁿ-ná-chhâ só͘ chō nn̄g ê mn̂g-sìⁿ ,  téng-bīn khek ki-lō͘-peng ,  chó-chhiū ,  kap hoe-lúi ê khoán-sit ,  lóng an-kim ;  koh ēng kim siuⁿ ki-lō͘-peng kap chó-chhiū ê téng-bīn , 33 Koh ēng kaⁿ-ná-chhâ chòe ji̍p tiān ê mn̂g-khiā ,  tìn chhiûⁿ ê sì-hūn-chi̍t , 34 Ēng siông-chhiū-chhâ ,  chòe siang-pêng ê mn̂g-sìⁿ ;  chit pêng mn̂g ê nn̄g-sìⁿ ōe áu--tit ,  hit pêng mn̂g ê nn̄g-sìⁿ iā ōe áu--tit ; 35 téng-bīn khek ki-lō͘-peng ,  chó-chhiū ,  kap hoe-lúi ê khoán-sit ,  lóng an-kim ;  koh ēng kim siuⁿ tī tiau-khek ê kang ê téng-bīn , 36 I koh ēng phah-hó ê chio̍h saⁿ-ûn ,  pek-hiuⁿ-chhâ chi̍t-ûn ,  lâi khí lāi-īⁿ , 37 Tē sì-nî ,  Se-hut ge̍h ,  hē Iâ-hô-hoa tiān ê tōe-ki , 38 Kàu cha̍p-it nî ,  Pò͘-le̍k ge̍h ,  chiū-sī poeh-ge̍h ,  tiān-tn̂g só͘ ū it-chhè chiàu i ê khoán-sit chō-chiâⁿ ;  i khí-chō kiōng chhit nî kú , 
