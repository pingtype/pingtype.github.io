1 Só͘-lô-bûn ông tī Hoat-ló ê cha-bó͘-kiáⁿ í-gōa ,  koh thiàⁿ chōe-chōe gōa-pang ê cha-bó͘-gín-ná ,  chiū-sī Mô͘-ap ,  A-bûn ,  Í-tong ,  Se-tùn ,  Hek-lâng ê cha-bó͘-gín-ná , 2 Lūn-kàu chiah ê lia̍t-kok ,  Iâ-hô-hoa bat hoan-hù Í-sek-lia̍t lâng kóng ,  Lín m̄-thang khì in hia ,  in iā m̄-thang lâi lín chia ,  in-ūi in ōe hō͘ lín ê sim phian-oai ,  khì tè in ê siōng-tè ;  chóng-sī Só͘-lô-bûn loân-ài hiah ê cha-bó͘-gín-ná ,  kap in kiat-liân , 3 I ū hō͘-hui chhit-pah ,  lóng sī kùi-cho̍k ê ;  koh ū pìn-hui saⁿ-pah ;  chiah ê lú-chú iú-he̍k i ê sim , 4 In-ūi Só͘-lô-bûn nî-lāu ê sî ,  i hiah ê bó͘ iú-he̍k i ê sim ,  khì tè pa̍t ê siōng-tè ;  i ê sim bô sûn-choân ǹg Iâ-hô-hoa i ê Siōng-tè ,  chhin-chhiūⁿ i ê pē Tāi-pi̍t ê sim , 5 Só͘-lô-bûn khì tè Se-tùn lâng ê lú-sîn A-su-tha-lio̍k ,  kap A-bûn lâng khó-ò͘ⁿ ê mi̍h ,  Bí-le̍k-kong , 6 Só͘-lô-bûn kiâⁿ Iâ-hô-hoa só͘ khòaⁿ-chòe pháiⁿ ê sū ,  bô choan-sim tè Iâ-hô-hoa ,  chhin-chhiūⁿ i ê lāu-pē Tāi-pi̍t , 7 Hit-sî Só͘-lô-bûn ūi-tio̍h Mô͘-ap khó-ò͘ⁿ ê mi̍h Ki-boa̍t ,  kap A-bûn lâng khó-ò͘ⁿ ê mi̍h Mô͘-lo̍k ,  tī Iâ-lō͘-sat-léng thâu-chêng ê soaⁿ khí soaⁿ-thâu-tôaⁿ , 8 Hiah ê gōa-pang ê bó͘ lóng sio-hiuⁿ chè-sū in ê siōng-tè ;  i iā ūi-tio̍h in chiàu án-ni chòe , 9 Iâ-hô-hoa siū-khì Só͘-lô-bûn ,  in-ūi i ê sim lī-khui Iâ-hô-hoa Í-sek-lia̍t ê Siōng-tè ,  chiū-sī bat nn̄g-pái tùi i chhut-hiān ; 10 iā lūn-kàu chit ê sū bat bēng-lēng i ,  m̄-thang tè pa̍t ê siōng-tè ,  Chóng-sī i bô siú Iâ-hô-hoa só͘ bēng-lēng ê , 11 Só͘-í Iâ-hô-hoa tùi Só͘-lô-bûn kóng ,  In-ūi lí í-keng kiâⁿ chit ê sū ,  bô siú Góa só͘ bēng-lēng lí siú ê iok ,  kap Góa ê lu̍t-lē ,  Góa beh tùi lí lâi thiah-li̍h lí ê kok ,  siúⁿ-sù lí ê lô͘-po̍k , 12 Chóng-sī in-ūi lí ê lāu-pē Tāi-pi̍t ê iân-kò͘ ,  Góa bô tī lí oa̍h-teh ê ji̍t kiâⁿ chit ê sū ;  to̍k-to̍k beh tùi lí ê kiáⁿ ê chhiú thiah-li̍h i , 13 Chóng-sī Góa bô chiong choân-kok thiah-li̍h ,  beh tòa-tio̍h Góa ê lô͘-po̍k Tāi-pi̍t ,  kap Góa só͘ kéng ê Iâ-lō͘-sat-léng ,  iáu lâu chi̍t chi-phài hō͘ lí ê kiáⁿ , 14 Iâ-hô-hoa heng-khí chi̍t ê tùi-te̍k kong-kek Só͘-lô-bûn ,  chiū-sī Í-tong lâng Hap-ta̍t ,  i sī Í-tong ông ê hō͘-è , 15 Chêng Tāi-pi̍t phah Í-tong ,  i ê kun-tiúⁿ Iok-ap chiūⁿ-khì bâi-chòng tīn-bông ê lâng ,  chiong Í-tong ê ta-po͘-teng lóng thâi-sí , 16 Iok-ap kap Í-sek-lia̍t chèng-lâng tiàm hia la̍k-ge̍h-ji̍t ,  ti̍t-kàu chiong Í-tong ê ta-po͘-teng it-chīn chián-tû , 17 Hit-sî Hap-ta̍t iáu sī sòe-hàn ê gín-ná ,  Hap-ta̍t kap i ê lāu-pē jîn-sîn tiong kúi-nā ê Í-tong lâng ,  cháu-khì Ai-ki̍p , 18 In tùi Bí-tiân khí-lâi ,  kàu Pa-lân ;  tùi Pa-lân tòa kúi-nā lâng kap in khì Ai-ki̍p ,  kàu Ai-ki̍p ông Hoat-ló hia ,  Hoat-ló chiū ēng chhù hō͘ in ,  phài tiāⁿ-tio̍h ê bí-niû ,  koh ēng chhân-tōe hō͘ in , 19 Hap-ta̍t tī Hoat-ló ê bīn-chêng tōa tit-tio̍h un-hūi ;  Hoat-ló sòa ēng i ê bó͘ ê sió-bē ,  chiū-sī ông-hō͘ Tap-pí-le̍k ê sió-bē ,  hō͘ i chòe bó͘ , 20 Tap-pí-le̍k ê sió-bē kā i siⁿ chi̍t ê kiáⁿ ,  miâ kiò Ki-lô͘-poa̍t ;  Tap-pí-le̍k kā i tn̄g-lin tī Hoat-ló ê ông-kiong ,  Ki-lô͘-poa̍t kap Hoat-ló ê chèng-kiáⁿ saⁿ-kap tiàm tī Hoat-ló ê ông-kiong , 21 Hap-ta̍t tī Ai-ki̍p thiaⁿ-kìⁿ Tāi-pi̍t kap i ê lia̍t-chó͘ saⁿ-kap khùn ,  kun-tiúⁿ Iok-ap iā í-keng sí ,  Hap-ta̍t chiū tùi Hoat-ló kóng ,  Iông-ún góa khì ,  hō͘ góa tò-khì pún-kok , 22 Hoat-ló kā i kóng ,  Lí tī góa chia ū sím-mi̍h khiàm-kheh ,  lí kéng-jiân ài beh tò-khì pún-kok ah? I ìn kóng ,  Góa bô khiàm-kheh sím-mi̍h ;  chóng-sī iông-ún góa tò-khì , 23 Siōng-tè koh heng-khí chi̍t ê tùi-te̍k kong-kek Só͘-lô-bûn ,  chiū-sī Í-lī-a-tāi ê kiáⁿ Lī-sùn ,  sī tùi i ê chú Só-pa ông Hap-tāi-tí-siā hia tô-cháu lâi ê , 24 Tāi-pi̍t thâi Só-pa lâng ê sî ,  Lī-sùn chio-chi̍p lâng óa i ,  chòe hit-tóng ê thâu ;  khì Tāi-má-sek ,  tiàm tī-hia ,  tī Tāi-má-sek chòe ông , 25 Só͘-lô-bûn oa̍h-teh ê sî ,  Hap-ta̍t chòe chai-hāi í-gōa ,  Lī-sùn iā chòe Í-sek-lia̍t ê tùi-te̍k ;  i oàn-hūn Í-sek-lia̍t ;  iā chòe A-lân lâng ê ông , 26 Nî-pat ê kiáⁿ Iâ-lô-phò-àm sī Í-hoat-liân cho̍k ,  Sé-lī-ta̍t lâng ,  i sī Só͘-lô-bûn ê lô͘-po̍k ,  iā khí-chhiú kong-kek ông ;  i ê lāu-bú sī chiú-kóaⁿ lâng ,  miâ kiò Sé-ló͘-a , 27 I khí-chhiú kong-kek ông ê iân-kò͘ chiàu ē-tóe só͘ kì ê ;  Só͘-lô-bûn khí Bí-lô ,  siu-pó͘ i ê lāu-pē Tāi-pi̍t siâⁿ ê phòa-khiah , 28 Iâ-lô-phò-àm sī tōa ióng-sū ;  Só͘-lô-bûn khòaⁿ-kìⁿ chit ê siàu-liân lâng un-khûn ,  chiū phài i koán-lí Iok-sek ê ke it-chhè ê kang , 29 Hit-sî Iâ-lô-phò-àm tùi Iâ-lō͘-sat-léng chhut-lâi ,  Sī-lô lâng sian-ti A-hi-ngá tī lō͘--nih tú-tio̍h i ,  hit-sî i ū chhēng chi̍t niá sin saⁿ ;  in nn̄g-lâng tī chhân--nih ,  í-gōa bô pa̍t-lâng , 30 A-hi-ngá the̍h i só͘ chhēng ê sin saⁿ ,  thiah chòe cha̍p-jī tè ; 31 kā Iâ-lô-phò-àm kóng ,  Lí thang the̍h cha̍p tè ,  in-ūi Iâ-hô-hoa Í-sek-lia̍t ê Siōng-tè án-ni kóng ,  Khòaⁿ ah ,  Góa beh tùi Só͘-lô-bûn ê chhiú thiah-li̍h i ê kok ,  chiong cha̍p chi-phài hō͘ lí , 32 (To̍k-to̍k in-ūi Góa ê lô͘-po̍k Tāi-pi̍t ê iân-kò͘ ,  kap Góa tī Í-sek-lia̍t chèng chi-phài tiong só͘ kéng ê Iâ-lō͘-sat-léng ê iân-kò͘ ,  i iáu ū chi̍t chi-phài)33 In-ūi in khì-sak Góa ,  khì kèng-pài Se-tùn lâng ê siōng-tè A-su-tha-lio̍k ,  Mô͘-ap ê siōng-tè Ki-boa̍t ,  kap A-bûn lâng ê siōng-tè Bí-le̍k-kong ,  bô kiâⁿ Góa ê tō-lō͘ ,  chòe Góa khòaⁿ-chòe chèng-ti̍t ê sū ,  siú Góa ê lu̍t-lē hoat-tō͘ ,  chhin-chhiūⁿ i ê lāu-pē Tāi-pi̍t ê só͘-chòe , 34 Chóng-sī Góa bô beh tùi i ê chhiú chhiúⁿ i ê choân-kok ,  sī beh hō͘ i chi̍t-sì-lâng chòe kun-ông ,  sī in-ūi Góa ê lô͘-po̍k Tāi-pi̍t ê iân-kò͘ ,  in-ūi i sī Góa só͘ kéng-soán ê ,  ū siú Góa ê lu̍t-lē kap hoat-tō͘ , 35 Chóng-sī Góa beh tùi i ê kiáⁿ ê chhiú chhiúⁿ i ê kok ,  ēng cha̍p chi-phài hō͘ lí ; 36 ēng chi̍t chi-phài hō͘ i ê kiáⁿ ,  hō͘ Góa ê lô͘-po̍k Tāi-pi̍t ,  tī Góa ê bīn-chêng ,  siông-siông ū chi̍t pha teng tī Iâ-lō͘-sat-léng ,  chiū-sī Góa só͘ kéng ,  thang tī-hia an-tì Góa ê miâ ê siâⁿ , 37 Góa beh chhú lí ,  lí beh chòe Í-sek-lia̍t ê ông ,  chiàu lí ê sim it-chhè só͘ ài ê lâi koán-lí , 38 Lí nā thiaⁿ Góa it-chhè só͘ bēng-lēng lí ê ,  kiâⁿ Góa ê tō-lō͘ ,  chòe Góa khòaⁿ-chòe chèng-ti̍t ê sū ,  siú Góa ê lu̍t-lē hoat-tō͘ ,  chhin-chhiūⁿ Góa ê lô͘-po̍k Tāi-pi̍t ê só͘ chòe ,  Góa chiū kap lí tī-teh ,  kā lí kiàn-li̍p kian-kò͘ ê ke ,  chhin-chhiūⁿ Góa kā Tāi-pi̍t só͘ kiàn-li̍p-ê chi̍t-iūⁿ ;  koh beh chiong Í-sek-lia̍t kau hō͘ lí , 39 In-ūi che Góa beh khùn-khó͘ Tāi-pi̍t ê hō͘-è ;  chóng-sī bô kàu éng-oán , 40 Ūi-tio̍h án-ni ,  Só͘-lô-bûn ài beh thâi-sí Iâ-lô-phò-àm ;  Iâ-lô-phò-àm chiū khí-lâi tô-cháu khì Ai-ki̍p ,  kàu Ai-ki̍p ông Sī-sat hia ;  chiū tiàm tī Ai-ki̍p kàu Só͘-lô-bûn sí , 41 Só͘-lô-bûn kî-û ê sū ,  kìⁿ i só͘ kiâⁿ ê ,  kap i ê tì-hūi ,  kiám bô lóng kì tī Só͘-lô-bûn ê hēng(**hêng)-toān?42 Só͘-lô-bûn tī Iâ-lō͘-sat-léng chòe Í-sek-lia̍t choân-kok ê ông ,  kiōng sì-cha̍p nî , 43 Só͘-lô-bûn kap i ê lia̍t-chó͘ saⁿ-kap khùn ,  bâi-chòng tī i ê lāu-pē Tāi-pi̍t ê siâⁿ ,  I ê kiáⁿ Lô-phò-àm sòa-chiap i chòe ông , 
