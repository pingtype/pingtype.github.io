1 Í-sek-lia̍t kap A-lân saⁿ-nî kú bô kau-chiàn , 2 Kàu tē-saⁿ nî Iû-tāi ông Iok-sa-hoat lo̍h-khì Í-sek-lia̍t ông hia , 3 Í-sek-lia̍t ông tùi i ê lô͘-po̍k kóng ,  Lín kiám-m̄-chai Ki-lia̍t ê La̍h-boa̍t sī lán-ê? lán kéng-jiân tiām-tiām bô tùi A-lân ông ê chhiú chhiúⁿ--lâi mah?4 A-hap kā Iok-sa-hoat kóng ,  Lí beh kap góa khì Ki-lia̍t ê La̍h-boa̍t kau-chiàn mah? Iok-sa-hoat kā Í-sek-lia̍t ông kóng ,  Góa chhin-chhiūⁿ lí ,  góa ê peh-sìⁿ chhin-chhiūⁿ lí ê peh-sìⁿ ,  góa ê bé chhin-chhiūⁿ lí ê bé , 5 Iok-sa-hoat kā Í-sek-lia̍t ông kóng ,  Chhiáⁿ lí kin-á-ji̍t mn̄g Iâ-hô-hoa ê ì-sù , 6 Í-sek-lia̍t ông chiū chū-chi̍p sian-ti iok-lio̍k sì-pah lâng ,  mn̄g in kóng ,  Góa tio̍h chiūⁿ--khì Ki-lia̍t ê La̍h-boa̍t lâi kau-chiàn ,  á-sī tio̍h soah ah? In kóng ,  Thang chiūⁿ--khì ;  in-ūi Chú beh chiong i kau tī ông ê chhiú , 7 Iok-sa-hoat kóng ,  Tī-chia kiám bô iáu ū Iâ-hô-hoa ê sian-ti ,  hō͘ lán thang tùi i lâi mn̄g mah?8 Í-sek-lia̍t ông kā Iok-sa-hoat kóng ,  Iáu ū chi̍t-lâng ,  sī Im-la̍h ê kiáⁿ Bí-kai-ngá ,  lán thang tùi i lâi mn̄g Iâ-hô-hoa ;  chóng-sī góa oàn-hūn i ,  in-ūi i só͘ chhàm-gú góa-ê ,  lóng bô hó-ōe ,  chí-ū chai-ē nā-tiāⁿ ,  Iok-sa-hoat kóng ,  Chhiáⁿ ông bo̍h-tit án-ni kóng , 9 Í-sek-lia̍t ông chiū tiàu chi̍t ê koaⁿ-oân lâi ,  kóng ,  Lí khì kiò Im-la̍h ê kiáⁿ Bí-kai-ngá kín-kín lâi , 10 Í-sek-lia̍t ông kap Iû-tāi ông Iok-sa-hoat ,  ta̍k-ê chē i ê chō-ūi ,  chhēng lé-ho̍k ,  tī Sat-má-lī-a siâⁿ-mn̂g-kháu khoah ê só͘-chāi ;  chèng sian-ti ta̍k-ê tī in ê bīn-chêng chhàm-gú , 11 Ki-ná-ná ê kiáⁿ Se-tí-ka chòe thih-kak ,  kóng ,  Iâ-hô-hoa án-ni kóng ,  Lí beh ēng chiah-ê tak A-lân lâng ,  kàu in bia̍t-bô , 12 Chèng sian-ti lóng án-ni chhàm-gú kóng ,  Thang chiūⁿ--khì Ki-lia̍t ê La̍h-boa̍t ,  beh tek-sèng ;  in-ūi Iâ-hô-hoa beh chiong i kau tī ông ê chhiú , 13 Hit-ê khì kiò Bí-kai-ngá ê sù-chiá kā i kóng ,  Khòaⁿ ah ,  chèng sian-ti lóng kóng chi̍t-iūⁿ ōe ,  tùi ông kóng hó-sū ;  kiû lí só͘-kóng-ê kap in saⁿ-tâng ,  pîⁿ-pîⁿ kóng hó-ōe , 14 Bí-kai-ngá kóng ,  Góa kí éng-oa̍h ê Iâ-hô-hoa lâi kóng ,  Iâ-hô-hoa tùi góa kóng sím-mi̍h ,  góa beh kóng i , 15 Bí-kai-ngá kàu ông ê bīn-chêng ,  ông mn̄g i kóng ,  Bí-kai-ngá ah ,  goán thang chiūⁿ-khì Ki-lia̍t ê La̍h-boa̍t lâi kau-chiàn ,  á-sī tio̍h soah ah? I ìn kóng ,  Thang chiūⁿ-khì ,  beh tek-sèng ;  Iâ-hô-hoa beh chiong i kau tī ông ê chhiú , 16 Ông tùi i kóng ,  Góa tio̍h kúi-pái kah lí chiù-chōa ,  lí thok Iâ-hô-hoa ê miâ ,  chí-ū tio̍h ēng chin-si̍t kā góa kóng?17 Bí-kai-ngá kóng ,  Góa khòaⁿ-kìⁿ Í-sek-lia̍t chèng peh-sìⁿ sì-sòaⁿ tī soaⁿ--nih ,  chhin-chhiūⁿ bô bo̍k-chiá ê iûⁿ chi̍t-poaⁿ ;  Iâ-hô-hoa án-ni kóng ,  Chiah-ê bô chú-lâng ,  in ta̍k-ê thang pêng-an tò-khì in ê ke , 18 Í-sek-lia̍t ông kā Iok-sa-hoat kóng ,  Góa kiám bô kā lí kóng ,  Chit-lâng só͘ beh chhàm-gú góa--ê ,  bô kóng hó-ōe ,  chí-ū chai-ē nā-tiāⁿ , 19 Bí-kai-ngá kóng ,  Só͘-í lí tio̍h thiaⁿ Iâ-hô-hoa ê ōe ;  góa khòaⁿ-kìⁿ Iâ-hô-hoa chē tī pó-chō ,  thiⁿ-téng ê bān-kun khiā tī I ê chó-iū , 20 Iâ-hô-hoa kóng ,  Chī-chūi beh ín-iú A-hap ,  hō͘ i chiūⁿ-khì Ki-lia̍t ê La̍h-boa̍t ,  sí tī-hia ah? Chit-ê kóng án-ni ,  hit-ê kóng àn-ni , 21 Āu-lâi ū chi̍t ê sîn chhut-lâi ,  khiā tī Iâ-hô-hoa ê bīn-chêng ,  kóng ,  Góa beh ín-iú i , 22 Iâ-hô-hoa mn̄g i kóng ,  Lí beh ēng sím-mi̍h hoat-tō͘? I kóng ,  Góa beh chhut-khì ,  chòe pe̍h-chha̍t ê sîn tī i chèng sian-ti ê chhùi ,  Iâ-hô-hoa kóng ,  Lí beh ín-iú i ,  iā beh chiâⁿ i ;  chhut-khì ,  lâi chòe án-ni , 23 Taⁿ Iâ-hô-hoa ēng pe̍h-chha̍t ê sîn ji̍p tī lí chiah ê sian-ti ê chhùi ;  Iâ-hô-hoa lūn-kàu lí ū kóng chai-ē , 24 Ki-ná-ná ê kiáⁿ Se-tí-ka chìn-chêng ,  siàn Bí-kai-ngá ê chhùi-phóe ,  kóng ,  Iâ-hô-hoa ê sîn tùi toh-lo̍h chi̍t tiâu lō͘ lī-khui góa lâi kap lí kóng ah?25 Bí-kai-ngá kóng ,  Khòaⁿ ah ,  lí ji̍p lāi-pâng ka-kī bih ,  hit-ji̍t chiū beh khòaⁿ-kìⁿ , 26 Í-sek-lia̍t ông kóng ,  Tio̍h tòa Bí-kai-ngá khì kau siâⁿ-siú A-bûn ,  kap ông ê kiáⁿ Iok-a-si ,  kóng , 27 Ông án-ni kóng ,  Ēng chit-lâng koaiⁿ tī kaⁿ--nih ,  ēng kan-khó͘ ê piáⁿ ,  kan-khó͘ ê chúi ,  hō͘ i chia̍h ,  thèng-hāu góa pêng-an tò-lâi , 28 Bí-kai-ngá kóng ,  Lí nā chin-chiàⁿ pêng-an tò-lâi ,  chiū-sī Iâ-hô-hoa bô thok góa kóng ,  Koh kóng ,  Chiah ê peh-sìⁿ ah ,  lín lóng tio̍h thiaⁿ , 29 Í-sek-lia̍t ông kap Iû-tāi ông Iok-sa-hoat chiūⁿ--khì Ki-lia̍t ê La̍h-boa̍t , 30 Í-sek-lia̍t ông kā Iok-sa-hoat kóng ,  Góa beh kái-chong chiūⁿ-tīn ;  lí thang chhēng ông-ho̍k ,  Í-sek-lia̍t ông chiū kái-chong chiūⁿ-tīn , 31 A-lân ông ū hoan-hù i ê chiàn-chhia ê koaⁿ-tiúⁿ saⁿ-cha̍p-jī-ê ,  kóng ,  Bô-lūn tōa-sòe m̄-thang kap in kau-chiàn ,  chí-ū kap Í-sek-lia̍t ông kau-chiàn , 32 Chiàn-chhia ê koaⁿ-tiúⁿ khòaⁿ-kìⁿ Iok-sa-hoat ,  chiū kóng ,  Che pit-tiāⁿ sī Í-sek-lia̍t ông ;  chiū oa̍t-tńg beh kap i kau-chiàn ,  Iok-sa-hoat chiū háu-kiù , 33 Chiàn-chhia ê koaⁿ-tiúⁿ khòaⁿ-kìⁿ m̄-sī Í-sek-lia̍t ông ,  chiū oa̍t-tńg-khì bô tui i , 34 Ū chi̍t-lâng ngó͘-jiân khui-keng siā-ji̍p Í-sek-lia̍t ông chiàn-kah ê kap-chōa ;  ông kā kóaⁿ-chhia--ê kóng ,  Lí oa̍t-tńg chhiú ,  tòa góa chhut-tīn ;  in-ūi góa tio̍h tāng-siong , 35 Hit-ji̍t kau-chiàn ê sè-bīn ná béng-lia̍t ;  ū lâng hû ông tī chhia--nih ,  tí-tng A-lân lâng ;  kàu ji̍t àm ông chiū sí ,  huih tùi tio̍h-siong ê só͘-chāi lâu kàu chhia-tóe , 36 Ji̍t beh lo̍h ê sî ,  ū hō-lēng piàn-thoân tī kun-iâⁿ-tiong ,  kóng ,  Ta̍k-lâng tò-khì pún-siâⁿ ,  ta̍k-lâng tò-khì pún-tōe , 37 Ông sí ,  tòa i kàu Sat-má-lī-a ;  in bâi-chòng ông tī Sat-má-lī-a , 38 Ū lâng sóe i ê chhia tī Sat-má-li-a ê tî-piⁿ ,  káu lâi chī i ê huih ,  tú-chiàu Iâ-hô-hoa só͘ kóng ê ōe ;  chhiong-ki iā tī-hia sóe seng-khu , 39 A-hap kî-û ê sū ,  kìⁿ i só͘-kiâⁿ-ê ,  kap i só͘ khí chhiūⁿ-gê ê chhù ,  í-ki̍p só͘ khí lóng-chóng ê siâⁿ ,  kiám bô kì tī Í-sek-lia̍t chiah ê ông ê kì-lio̍k mah?40 A-hap kap i ê lia̍t-chó͘ tâng khùn ;  i ê kiáⁿ A-hap-siā sòa-chiap i chòe ông , 41 Í-sek-lia̍t ông A-hap tē-sì nî ,  A-sat ê kiáⁿ Iok-sa-hoat chē-ūi chòe Iû-tāi ông , 42 Iok-sa-hoat chē-ūi ê sî ,  saⁿ-cha̍p-gō͘ hè ;  tī Iâ-lō͘-sat-léng chòe ông jī-cha̍p-gō͘ nî ;  i ê lāu-bú miâ kiò A-só͘-pa ,  chiū-sī Sī-lī-hi ê cha-bó͘-kiáⁿ , 43 Iok-sa-hoat kiâⁿ i-ê lāu-pē A-sat hiah ê lō͘ ,  bô oa̍t-tńg lī-khui i ,  kiâⁿ Iâ-hô-hoa khòaⁿ-chòe hó ê sū ;  chóng-sī soaⁿ-thâu-tôaⁿ iáu-bē hòe-bô ,  peh-sìⁿ iû-goân hiàn-chè sio-hiuⁿ tī soaⁿ-thâu-tôaⁿ , 44 Iok-sa-hoat kap Í-sek-lia̍t ông li̍p-iok hô-hó , 45 Iok-sa-hoat kî-û ê sū ,  kap i só͘ hián-chhut ê lêng-le̍k ,  kap i cháiⁿ-iūⁿ kau-chiàn ,  kiám bô lóng kì tī Iû-tāi lia̍t-ông ê kì-lio̍k mah?46 I ê lāu-pē A-sat ê sî ,  só͘ lâu--lo̍h-lâi ê loân-tông ,  Iok-sa-hoat tùi kok-lāi tû-khì , 47 Hit-sî Í-tong bô ông ,  ū úi-oân koán-lí i , 48 Iok-sa-hoat chō Tha-si ê chûn-chiah ,  beh khì Gô-hui ūn kim lâi ;  chóng-sī bô khì ,  in-ūi chûn phah-phòa tī Í-sûn-ka-piat , 49 A-hap ê kiáⁿ A-hap-siā kā Iok-sa-hoat kóng ,  Iông-ún góa ê lô͘-po̍k kap lí ê lô͘-po̍k chē-chûn saⁿ-kap khì ;  chóng-sī Iok-sa-hoat m̄-khéng , 50 Iok-sa-hoat kap lia̍t-chó͘ tâng-khùn ,  kap i ê lia̍t-chó͘ chòng tī i ê chó͘ Tāi-pi̍t ê siâⁿ ;  i ê kiáⁿ Iâ-hô-lâm sòa-chiap i chòe ông , 51 Iû-tāi ông Iok-sa-hoat cha̍p-chhit nî ,  A-hap ê kiáⁿ A-hap-siā tī Sat-má-lī-a chē-ūi ,  chòe Í-sek-lia̍t ông ,  chòe-ông tī Í-sek-lia̍t le̍k-kè nn̄g-nî , 52 I kiâⁿ Iâ-hô-hoa khòaⁿ-chòe pháiⁿ ê sū ,  kiâⁿ i ê pē ê lō͘ ,  kap i ê lāu-bú ê lō͘ ,  kap hō͘ Í-sek-lia̍t hoān-chōe ê Nî-pat ê kiáⁿ Iâ-lô-phò-àm ê lō͘ , 53 I chiàu in lāu-pē it-chhè só͘-kiâⁿ-ê ho̍k-sāi Pa-le̍k lâi kèng-pài i ,  kek Iâ-hô-hoa Í-sek-lia̍t Siōng-tè ê siū-khì , 
