1 Chiah ê tāi-chì liáu-āu ,  Iâ-su-lia̍t lâng Ná-po̍k ū phû-tô-hn̂g tī Iâ-su-lia̍t ,  kūn Sat-má-lī-a ông A-hap ê kiong , 2 A-hap kā Ná-po̍k kóng ,  Lí ēng lí ê phû-tô-hn̂g hō͘ góa ,  góa thang chòe chhài-hn̂g ;  in-ūi sī kūn tī góa ê kiong ;  góa beh ēng koh khah-hó ê hn̂g kā lí ōaⁿ ;  á-sī lí ài gûn ,  góa chiū chiàu kè-chîⁿ hō͘ lí , 3 Ná-po̍k kā A-hap kóng ,  Ēng góa ê chó͘ só͘ lâu ê gia̍p hō͘ lí ,  chit ê tāi-chì goān Iâ-hô-hoa kìm-chí góa , 4 A-hap in-ūi Iâ-su-lia̍t lâng Ná-po̍k só͘ kóng ê ōe ,  chiū ut-chut bô hoaⁿ-hí ;  tò--khì i ê chhù ;  in-ūi Ná-po̍k bat kóng ,  Góa m̄ ēng góa ê chó͘-gia̍p hō͘ lí ,  A-hap chiū tó tī bîn-chhn̂g ,  bīn ǹg lāi-bīn ,  iā m̄ chia̍h , 5 Ông-hō͘ Iâ-sé-piat kàu i hia ,  mn̄g i kóng ,  Lí ê sim-lāi iu-būn sòa m̄-chia̍h ,  sī siáⁿ iân-kò͘ ah?6 I kā i kóng ,  In-ūi góa tùi Iâ-su-lia̍t lâng Ná-po̍k kóng ,  Lí ēng lí ê phû-tô-hn̂g hō͘ góa ,  góa ēng gûn hō͘ lí ;  á-sī lí nā ài ,  góa chiū ēng phû-tô-hn̂g ōaⁿ lí ,  I kóng ,  Góa ê phû-tô-hn̂g ,  góa m̄ hō͘ lí , 7 Ông-hō͘ Iâ-sé-piat kā i kóng ,  Lí chit-chūn sī teh koán-lí Í-sek-lia̍t kok á-m̄-sī? chòe lí khí-lâi chia̍h ,  hō͘ lí ê sim hoaⁿ-hí ;  góa beh ēng Iâ-su-lia̍t lâng Ná-po̍k ê phû-tô-hn̂g hō͘ lí , 8 Chiū ēng A-hap ê miâ siá-phoe ,  ēng ông ê ìn tǹg--i ;  kià hiah ê phoe hō͘ Ná-po̍k ê siâⁿ ,  hō͘ kap i khiā-khí ê tiúⁿ-ló kùi-cho̍k , 9 Siá tī phoe--nih kóng ,  Lín tio̍h soan-pò͘ kìm-chia̍h ,  hō͘ Ná-po̍k chē tī peh-sìⁿ-kan ê koâiⁿ-ūi ; 10 koh siat nn̄g ê húi-lūi tī i ê bīn-chêng ,  chòe kan-chèng kò i kóng ,  Lí pòng-to̍k Siōng-tè kap ông ;  jiân-āu chiū thoa i chhut-khì ,  ēng chio̍h-thâu tìm-sí i , 11 I siâⁿ-lāi ê lâng ,  chiū-sī khiā-khí hit ê siâⁿ ê tiúⁿ-ló ,  kap kùi-cho̍k ,  chiū chiàu Iâ-sé-piat só͘ kià ê ōe ,  chiū-sī chiàu i kià hō͘ in ê phoe só͘-siá-ê ,  lâi kiâⁿ , 12 Soan-pò͘ kìm-chia̍h ,  hō͘ Ná-po̍k chē tī peh-sìⁿ-kan ê koâiⁿ-ūi , 13 Hit nn̄g ê húi-lūi ji̍p-khì ,  chē tī i ê bīn-chêng ;  húi-lūi tng peh-sìⁿ ê bīn-chêng chòe kan-chèng kò Ná-po̍k kóng ,  Ná-po̍k pòng-to̍k Siōng-tè kap ông ;  chiū thoa i chhut siâⁿ-gōa ,  ēng chio̍h-thâu tìm-sí i , 14 Chiū chhe lâng khì kā Iâ-sé-piat kóng ,  Ná-po̍k í-keng hō͘ chio̍h-thâu tìm-sí lah , 15 Iâ-sé-piat thiaⁿ-kìⁿ Ná-po̍k hō͘ chio̍h-thâu tìm-sí ,  Iâ-sé-piat chiū kā A-hap kóng ,  Lí khí-lâi chiáng Iâ-su-lia̍t lâng Ná-po̍k m̄-khéng ūi-tio̍h kè-chîⁿ hō͘ lí ê phû-tô-hn̂g ,  in-ūi Ná-po̍k í-keng sí ,  bô-miā lah , 16 A-hap thiaⁿ-kìⁿ Ná-po̍k í-keng sí ,  A-hap chiū khí-lâi ,  lo̍h-khì Iâ-su-lia̍t lâng Ná-po̍k ê phû-tô-hn̂g hia ,  beh chiáng i , 17 Iâ-hô-hoa ê ōe lîm-kàu Thê-su-pí lâng Í-lī-a ,  kóng , 18 Lí khí-lâi ,  khì kìⁿ tiàm tī Sat-má-lī-a ê Í-sek-lia̍t ông A-hap ;  i lo̍h-khì Ná-po̍k ê phû-tô-hn̂g beh chiáng i ;  chit-chūn i tī-hia , 19 Lí tio̍h kā i kóng ,  Iâ-hô-hoa án-ni kóng ,  Lí ū thâi-sí lâng koh chiáng i ê gia̍p mah? Koh tio̍h kā i kóng ,  Iâ-hô-hoa án-ni kóng ,  Káu tī sím-mi̍h só͘-chāi chī Ná-po̍k ê huih ,  káu iā beh tī-hia chī lí ê huih ,  chiū-sī lí pún-sin ê huih , 20 A-hap kā Í-lī-a kóng ,  Góa ê tùi-te̍k ah ,  lí chhē-tio̍h góa mah? I ìn kóng ,  Góa chhē-tio̍h lí ,  in-ūi lí bōe ka-kī ,  kiâⁿ Iâ-hô-hoa khòaⁿ-chòe pháiⁿ ê sū , 21 Iâ-hô-hoa kóng ,  Góa beh kàng chai-ē hō͘ lí ,  beh it-chīn tû lí ;  kìⁿ sio̍k A-hap ê ta-po͘-teng ,  bô-lūn siū khu-sok--ê ,  á-sī chū-iû--ê ,  lóng tī Í-sek-lia̍t tiong chián-tû i , 22 Góa beh hō͘ lí ê ke chhin-chhiūⁿ Nî-pat ê kiáⁿ Iâ-lô-phò-àm ê ke ,  koh chhin-chhiūⁿ A-hi-ngá ê kiáⁿ Pa-sa ê ke ,  in-ūi lí só͘ kan-hoān kek-tōng Góa siū-khì ê sū ,  koh hō͘ Í-sek-lia̍t hoān-chōe , 23 Lūn Iâ-sé-piat Iâ-hô-hoa iā ū kóng ,  Kàu beh chia̍h Iâ-sé-piat tī Iâ-su-lia̍t ê gōa-siâⁿ , 24 Sio̍k A-hap ê lâng ,  sí tī siâⁿ--lāi ê ,  káu beh chia̍h--i ,  sí tī chhân-iá ê ,  khong-tiong ê chiáu beh chia̍h--i , 25 (Chóng-sī bô lâng chhin-chhiūⁿ A-hap ,  in-ūi i ka-kī bōe ,  kiâⁿ Iâ-hô-hoa khòaⁿ-chòe pháiⁿ ê sū ;  sī tùi i ê ông-hō͘ Iâ-sé-piat kàu[kiáu]-sō i , 26 I kiâⁿ tōa khó-ò͘ⁿ ê sū ,  in-ūi i tè hiah ê ngó͘-siōng ,  lóng chhin-chhiūⁿ A-mô͘-lī lâng chi̍t-iūⁿ ,  chiū-sī Iâ-hô-hoa só͘ kóaⁿ-chhut tī Í-sek-lia̍t lâng ê bīn-chêng--ê , )27 A-hap thiaⁿ-kìⁿ chiah ê ōe ,  chiū thiah-li̍h saⁿ ,  sin-khu chhēng chho͘ môa-pò͘ ,  kìm-chia̍h ,  khùn iā tó tī chho͘-môa-pò͘ ,  koh ûn-ûn-á kiâⁿ , 28 Iâ-hô-hoa ê ōe lîm-kàu Thê-su-pí lâng Í-lī-a kóng , 29 A-hap cháiⁿ-iūⁿ ka-kī khiam-pi tī góa ê bīn-chêng ,  lí ū khòaⁿ-kìⁿ mah? in-ūi i ka-kī khiam-pi tī Góa ê bīn-chêng ,  só͘-í Góa bô beh tī i oa̍h-teh ê ji̍t kàng chit ê chai-ē ;  sī tī i ê kiáⁿ ê ji̍t ,  kàng chit ê chai-ē tī i ê ke , 
