1 Só͘-lô-bûn khí ka-kī ê chhù ,  cha̍p-saⁿ nî kú ,  chhù chiah khí hó , 2 Koh khí Lī-pa-lùn chhiū-nâ ê chhù ,  tn̂g chi̍t-pah tiú ,  khoah gō͘-cha̍p tiú ,  koâiⁿ saⁿ-cha̍p tiú ;  ū pek-hiuⁿ-chhâ ê thiāu sì-chōa ,  thiāu-téng ū pek-hiuⁿ-chhâ ê îⁿ , 3 Téng-bīn ēng pek-hiuⁿ-chhâ khàm i ,  khàm tī sì-cha̍p-gō͘ ki thiāu-téng ê îⁿ ;  múi-chōa cha̍p-gō͘ ki thiāu , 4 Koh ū thang-mn̂g saⁿ-chōa ,  thang kap thang saⁿ-tùi ;  saⁿ-chōa lóng sī án-ni , 5 Chiah ê mn̂g kap mn̂g-khiā ,  sī ēng chhâ chòe ê ,  lóng sī sù-hong ;  ū thang-mn̂g saⁿ-chōa ,  thang kap thang saⁿ-tùi ;  saⁿ-chōa lóng sī án-ni , 6 Koh khí ū thiāu ê léng-lông ,  tn̂g gō͘-cha̍p tiú ,  khoah saⁿ-cha̍p tiú ;  tī in ê thâu-chêng koh ū léng-lông ,  tī in ê thâu-chêng ū thiāu kap hō͘-tēng , 7 Koh khí chō-ūi ê lông ,  chiū-sī sím-phòaⁿ ê lông ,  thang tī-hia sím-phòaⁿ ;  chit ê lông tùi tōe-pán kàu thian-lô-pán ,  ēng pek-hiuⁿ-chhâ khàm , 8 Só͘-lô-bûn ka-kī só͘ beh khiā ê chhù ,  lēng-gōa ū chi̍t keng īⁿ tī lông ê lāi-bīn ,  khí-chō ê hoat saⁿ-tâng ;  Só͘-lô-bûn chhōa Hoat-ló ê cha-bó͘-kiáⁿ ,  iā kā i khí chi̍t keng chhù ,  kap chit ê lông saⁿ-tâng , 9 Khí chiah-ê lóng sī ēng pó-pòe ê chio̍h ,  chiàu chhùn-chhioh lâi phah-hó ê chio̍h ,  lāi-gōa ēng kù-á kù--ê ;  tùi tōe-ki kàu nî-chîⁿ ,  tùi gōa-bīn kàu tōa-īⁿ ,  lóng sī án-ni , 10 Tōe-ki sī kùi-khì ê chio̍h ,  sī tōa tè chio̍h ;  ū cha̍p tiú ê chio̍h ,  ū poeh tiú ê chio̍h , 11 Téng-bīn ū kùi-khì ê chio̍h ,  chiàu chhùn-chhioh phah-hó ê chio̍h ,  iā ū peh-hiuⁿ-chhâ , 12 Tōa-īⁿ chiu-ûi ū phah-hó ê chio̍h saⁿ-ûn ,  pek-hiuⁿ-chhâ chi̍t-ûn ;  lóng chhin-chhiūⁿ Iâ-hô-hoa tiān ê lāi-īⁿ ,  kap tiān ê lông , 13 Só͘-lô-bûn ông chhe lâng tùi Chhui-lô tòa Hō͘-lân lâi , 14 I sī Ná-hut-tha-lī chi-phài tiong chi̍t ê chiú-kóaⁿ lâng ê kiáⁿ ,  i ê lāu-pē sī Chhui-lô lâng ,  sī phah-tâng sai-hū ,  Hō͘-lân ū tì-hūi ,  chhang-miâ ,  pún-sū móa-móa ,  gâu phah ta̍k-hāng ê tâng-khì ;  i lâi Só͘-lô-bûn hia ,  chòe i it-chhè ê kang , 15 I chè-chō nn̄g ki tâng-thiāu ,  múi-ki koâiⁿ cha̍p-poeh tiú ,  thiāu ê chiu-ûi cha̍p-jī tiú , 16 Koh ēng tâng lâi chù nn̄g ê thiāu-táu ,  hē tī thiāu-téng ;  chit ê thiāu-táu koâiⁿ gō͘ tiú ,  hit ê thiāu-táu koâiⁿ iā gō͘-tiú , 17 Thiāu-téng ê thiāu-táu ū chhiah chi̍t-ba̍k chi̍t-ba̍k ê bāng-á kap chi̍t-khoân chi̍t-khoân ê liān-á ;  chit ê thiāu-táu ū chhit-ê ,  hit ê thiāu-táu iā ū chhit-ê , 18 I chō thiāu ;  tī chi̍t ê bāng-á ê téng-bīn ê sì-ûi ,  ū sia̍h-liû nn̄g-chōa ,  ēng i lâi jia-khàm thiāu-téng ê thiāu-táu ;  hit ê thiāu-táu iā sī án-ni , 19 Lông ê lāi-bīn thiāu-téng ê thiāu-táu ,  ū khek pek-ha̍p-hoe sì tiú , 20 Nn̄g ki thiāu-téng ,  kūn bāng-á piⁿ phòng-îⁿ ê só͘-chāi ,  ū thiāu-táu ;  koh ū sia̍h-liû nn̄g-pah lia̍p tī tē-jī ê thiāu-táu ;  ta̍k-chōa ûi i , 21 I khiā nn̄g ki thiāu tī tiān ê léng-lông ;  khiā tī chiàⁿ-pêng ê miâ kiò Ngá-kun ,  khiā tī tò-pêng ê ,  miâ kiò Pho-a-su , 22 Tī thiāu-téng khek pek-ha̍p-hoe ;  án-ni ,  chō thiāu ê kang chiū bêng-pe̍k , 23 I koh chù chi̍t ê tâng-hái ,  khoán-sit sī îⁿ--ê ,  koâiⁿ gō͘ tiú ,  tùi chit-pêng kàu hit-pêng cha̍p tiú ,  chiu-ûi saⁿ-cha̍p tiú , 24 Tī i ê kîⁿ ê ē-bīn ,  ū pû-á ê khoán ûi i ,  múi-tiú cha̍p-lia̍p ,  lâi ûi hit ê tâng-hái ;  pû-á ū nn̄g-chōa ,  chù tâng-hái ê sî ,  sòa chù--ê , 25 Tâng-hái khòa tī cha̍p-jī chiah tâng-gû ê téng-bīn ;  saⁿ-chiah ǹg-pak ,  saⁿ-chiah ǹg-sai ,  saⁿ-chiah ǹg-lâm ,  saⁿ-chiah ǹg-tang ;  tâng-hái hē tī gû ê téng-bīn ,  gû-bé ǹg lāi-bīn , 26 Tâng-hái kāu chi̍t pa-chiúⁿ ê khoah ;  i ê kîⁿ chhin-chhiūⁿ poe ê kîⁿ ,  chhin-chhiūⁿ pek-ha̍p-hoe ;  thang tóe nn̄g-chheng pà-te̍k , 27 I ēng tâng chhòng cha̍p ê chō ;  múi-chō tn̂g sì-tiú ,  khoah sì-tiú ,  koâiⁿ saⁿ-tiú , 28 Ta̍k ê chō ê khoán-sit sī án-ni ;  lóng ū kek-tó͘ ;  i ê tó͘ tī kak ê só͘-chāi saⁿ-chiap , 29 Tī i ê kak saⁿ-chiap ê só͘-chāi ,  tó͘ ê téng-bīn ,  ū sai ,  kap gû ,  kap ki-lō͘-peng ;  tī kak saⁿ-chiap ê só͘-chāi ê téng-bīn ,  ū sió-chō ;  sai kap gû ê ē-bīn ,  ū sûi kó͘-chîⁿ-thang ê chhiu , 30 Ta̍k ê chō ū sì ê tâng-lûn ,  kap tâng ê te̍k-sim ;  i ê sì-kha kok ū kè ;  kè chù tī phûn ê ē-bīn ;  ta̍k-ê piⁿ-á ū kó͘-chîⁿ-thang ê chhiu , 31 I ê chhùi tī táu ê lāi-bīn ǹg-téng chi̍t-tiú ;  i ê chhùi sī îⁿ-ê ,  chhin-chhiūⁿ sió-chō ê khoán-sit ,  chi̍t-tiú-pòaⁿ ;  tī i ê chhùi ū tiau-khek ;  i ê tó͘ sī sù-hong ê ,  m̄-sī îⁿ-ê , 32 Sì ê lûn tī tó͘ ê ē-bīn ;  lûn ê te̍k-sim kap chō saⁿ-liân ;  ta̍k ê lûn koâiⁿ chi̍t-tiú-pòaⁿ , 33 Lûn ê khoán ,  chhin-chhiūⁿ chhia-lûn ê khoán ;  i ê te̍k-sim ,  i ê gōa-khoân ,  i ê chí ,  i ê lāi-khoân ,  lóng sī chù--ê , 34 Chō ê sì-kak ū sì ê kè ,  kè kap chō liân-chòe chi̍t-ê , 35 Chō ê téng-bīn ū îⁿ ê iān ,  koâiⁿ pòaⁿ-tiú ;  chō ê téng-bīn ū i ê thuh ,  kap i ê tó͘ ,  lóng kap chō liân-chòe chi̍t-ê ; 36 i ê thuh ê pán ,  kap i ê tó͘ ê téng-bīn ,  i khek ki-lō͘-peng ,  kap sai ,  kap chó-chhiū ,  chiàu i ê khàng-ūi ;  sì-ûi ū kat kó͘-chîⁿ-thang ê chhiu , 37 I chiàu án-ni chhòng cha̍p ê chō ;  in ê chù-hoat ,  chhùn-chhioh ,  khoán-sit ,  lóng saⁿ-tâng , 38 Koh chō tâng-phûn cha̍p-ê ,  múi-phûn thang tóe sì-cha̍p pà-te̍k ;  ta̍k ê phûn ti̍t-kèng sì-tiú ;  cha̍p ê chō ê téng-bīn ,  ta̍k ê chō hē chi̍t ê phûn , 39 Hiah ê chō ,  gō͘-ê hē tī tiān ê chiàⁿ-pêng ,  gō͘-ê hē tī tiān ê tò-pêng ;  koh ēng tâng-hái hē tī tiān ê chiàⁿ-pêng ,  tī tang--sì ê lâm-pêng , 40 Hō͘-lân koh chhòng phûn ,  thuh-á ,  kap pôaⁿ ,  Tùi án-ni ,  Hō͘-lân ūi-tio̍h Só͘-lô-bûn ông chòe-oân Iâ-hô-hoa tiān it-chhè ê kang ; 41 chiū-sī nn̄g ki thiāu ,  kap thiāu-téng ê thiāu-táu ê nn̄g lia̍p kiû ,  í-ki̍p khàm tī thiāu-téng thiāu-táu ê kiû nn̄g ê bāng ; 42 ūi-tio̍h nn̄g ê bāng chòe sì-pah lia̍p sia̍h-liû ;  chi̍t ê bāng ū nn̄g-chōa ê sia̍h-liû ,  lâi khàm thiāu-téng thiāu-táu ê nn̄g lia̍p kiû ; 43 cha̍p ê chō ,  kap chō-téng cha̍p ê phûn ; 44 tâng-hái chi̍t-ê ,  kap tâng-hái ē-bīn cha̍p-jī chiah gû ; 45 phûn ,  thuh-á ,  pôaⁿ ,  Chiah-ê it-chhè lóng sī Hō͘-lân ūi Só͘-lô-bûn ông chòe Iâ-hô-hoa tiān ê khì-kū ,  lóng ēng kng-bêng ê tâng lâi chòe ê , 46 Ông tī Iok-tàn ê pîⁿ-iûⁿ ,  tī So͘-kat kap Sat-la̍h-tàn ê tiong-kan ,  tī liâm-thô͘ ê tōe chù-chiâⁿ-ê , 47 Chiah ê it-chhè ê khì-kū Só͘-lô-bûn lóng bô kè chhìn ,  in-ūi ke̍k-kî chōe ,  tâng ê khin-tāng iā bōe-tit-thang chai , 48 Só͘-lô-bûn iā chòe Iâ-hô-hoa tiān-lāi it-chhè ê khì-kū ,  chiū-sī kim-tôaⁿ ,  kap pâi-lia̍t-piáⁿ ê toh ,  ēng kim chòe--ê ; 49 āu-tiān ê thâu-chêng ê teng-tâi ,  chiàⁿ-pêng gō͘-ê ,  tò-pêng gō͘-ê ,  lóng ēng hó-kim chòe--ê ;  i ê hoe ,  i ê teng ,  i ê khîⁿ ,  ēng kim chòe--ê ; 50 i ê poe ,  i ê chián-to ,  i ê óaⁿ ,  i ê sî ,  i ê hé-tiáⁿ ,  sī ēng hó-kim chòe--ê ;  koh ū mn̂g-khū ,  chiū-sī āu-tiān ,  Chì-sèng-só͘ ê mn̂g-khū ,  kap hit ê chhù ,  chêng-tiān ê mn̂g-khū ,  lóng ēng kim chòe--ê , 51 Án-ni ,  Só͘-lô-bûn ông chòe-oân Iâ-hô-hoa tiān it-chhè ê kang , 	Só͘-lô-bûn chiong i ê lāu-pē Tāi-pi̍t só͘ hiàn ê mi̍h ,  tòa ji̍p-khì ,  gûn ,  kim ,  kap khì-kū ,  hē tī Iâ-hô-hoa tiān ê hú-khò͘ , 
