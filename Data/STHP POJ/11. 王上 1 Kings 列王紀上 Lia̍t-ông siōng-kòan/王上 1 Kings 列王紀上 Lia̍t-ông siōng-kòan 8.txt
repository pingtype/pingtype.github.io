1 Hit-sî Só͘-lô-bûn chū-chi̍p Í-sek-lia̍t ê tióng-ló ,  kap ta̍k chi-phài ê siú-léng ,  í-ki̍p Í-sek-lia̍t lâng hiah ê cho̍k-tiúⁿ ,  kàu Iâ-lō͘-sat-léng Só͘-lô-bûn ông hia ,  beh chiong Iâ-hô-hoa ê iok-kūi ,  tùi Tāi-pi̍t siâⁿ ,  chiū-sī Sek-an ,  ūn-chiūⁿ--lâi , 2 Í-tha-liām ge̍h ,  chiū-sī chhit-ge̍h ,  ê choeh-kî ,  Í-sek-lia̍t lâng lóng chū-chi̍p kàu Só͘-lô-bûn ông hia , 3 Í-sek-lia̍t ê tióng-ló lóng lâi ,  hiah ê chè-si kng iok-kūi , 4 In chiū kng Iâ-hô-hoa ê kūi ,  kap hōe-bō͘ ,  í-ki̍p Pò͘-pîⁿ-lāi it-chhè sèng ê khì-kū chiūⁿ-lâi ;  chè-si kap Lī-bī lâng lóng kng i chiūⁿ-lâi , 5 Só͘-lô-bûn ông kap chū-chi̍p kàu i hia Í-sek-lia̍t ê choân-hōe tī iok-kūi chêng hiàn iûⁿ ,  gû ,  chòe chè-sū ,  chōe kàu bōe-sǹg-tit ,  iā sǹg-bōe-liáu , 6 Chè-si kng Iâ-hô-hoa ê iok-kūi kàu i ê só͘-chāi ,  ji̍p hit keng chhù ê āu-tiān ,  kàu Chì-sèng-só͘ ,  hē tī ki-lō͘-peng ê si̍t-ē , 7 In-ūi ki-lō͘-peng thí-khui in ê si̍t ,  tī kūi ê só͘-chāi ê téng-bīn ;  koh ki-lō͘-peng tī hí(**hit) téng-bīn jia-khàm kūi ,  kap i ê kǹg , 8 Hiah ê kǹg chin-tn̂g ,  kǹg-bé tī āu-tiān-chêng ê Sèng-só͘ thang khòaⁿ-kìⁿ ,  tī gōa-bīn chiū bōe khòaⁿ-kìⁿ ;  kàu kin-á-ji̍t iáu tī-hia , 9 Kūi-lāi chí-ū nn̄g tè chio̍h-pi ,  chiū-sī Í-sek-lia̍t lâng chhut Ai-ki̍p tōe ,  Iâ-hô-hoa kap in li̍p-iok ê sî ,  Mô͘-se tī Hô-lia̍t soaⁿ só͘ hē--ê ;  che í-gōa bô pa̍t-hāng mi̍h , 10 Tng chè-si tùi sèng-só͘ chhut-lâi ê sî ,  ū hûn chhiong-móa Iâ-hô-hoa ê tiān ; 11 tì-kàu chè-si ūi-tio̍h hûn ê iân-kò͘ bōe-ōe-khiā--teh ho̍k-sāi ;  in-ūi Iâ-hô-hoa ê êng-kng chhiong-móa Iâ-hô-hoa ê tiān , 12 Hit-sî Só͘-lô-bûn kóng ,  Iâ-hô-hoa bat kóng I beh tiàm tī o͘-o͘ àm-àm ê só͘-chāi , 13 Góa í-keng khí chit keng tiān hō͘ Lí khiā-khí ,  chòe Lí éng-oán tòa ê só͘-chāi , 14 Ông oa̍t-tńg i ê bīn chiok-hok Í-sek-lia̍t hōe-chiòng ;  Í-sek-lia̍t hōe-chiòng lóng khiā--khí-lâi , 15 I kóng ;  Iâ-hô-hoa Í-sek-lia̍t ê Siōng-tè sī eng-kai o-ló ê ,  in-ūi I chhin-chhùi tùi góa ê pē Tāi-pi̍t só͘ èng-ún ê ,  iā chhin-chhiú èng-giām i ,  kóng , 16 Tùi Góa chhōa Góa ê peh-sìⁿ Í-sek-lia̍t chhut Ai-ki̍p í-lâi ,  Góa bē-bat tī Í-sek-lia̍t chèng chi-phài-tiong kéng chi̍t ê siâⁿ ,  khí tiān hō͘ Góa ê miâ tī-hia ;  to̍k-to̍k kéng Tāi-pi̍t tī-lí Góa ê peh-sìⁿ Í-sek-lia̍t , 17 Góa ê pē Tāi-pi̍t sim-lāi ū ì-sù ,  beh ūi Iâ-hô-hoa Í-sek-lia̍t ê Siōng-tè ê miâ khí tiān , 18 Chóng-sī Iâ-hô-hoa tùi góa ê pē Tāi-pi̍t kóng ,  Lí ê sim ū ì-sù beh ūi Góa ê miâ khí tiān ,  lí chit ê ì-sù chin hó ; 19 to̍k-to̍k lí m̄-thang khí tiān ;  lí só͘ chhin-siⁿ ê kiáⁿ beh ūi Góa ê miâ khí tiān , 20 Taⁿ Iâ-hô-hoa èng-giām I só͘ kóng ê ōe ;  góa chiàu Iâ-hô-hoa ê ōe khí-lâi sòa-chiap góa ê pē Tāi-pi̍t ,  chē Í-sek-lia̍t ê kok-ūi ;  koh ūi Iâ-hô-hoa Í-sek-lia̍t Siōng-tè ê miâ khí tiān , 21 Góa iā tī-hia ūi iok-kūi pī-pān chi̍t só͘-chāi ,  kūi-lāi ū Iâ-hô-hoa ê iok ,  chiū-sī I chhōa lán ê lia̍t-chó͘ chhut Ai-ki̍p ê sî ,  kap in só͘ li̍p ê iok , 22 Só͘-lô-bûn tng Í-sek-lia̍t hōe-chiòng ê bīn-chêng ,  khiā tī Iâ-hô-hoa ê tôaⁿ-chêng ,  kia̍h-khí chhiú ǹg thiⁿ ,  kóng , 23 Iâ-hô-hoa Í-sek-lia̍t ê Siōng-tè ah ,  tī thiⁿ-téng ,  tī tōe-ē ,  bô ū Siōng-tè chhin-chhiūⁿ Lí siú-iok kiâⁿ jîn-ài tī Lí hiah ê lô͘-po̍k ,  chiū-sī chīn-sim kiâⁿ tī Lí ê bīn-chêng ê , 24 Lí tùi Lí ê lô͘-po̍k góa ê pē Tāi-pi̍t só͘ èng-ún ê ,  Lí ū siú i ;  Lí chhin-chhùi kóng ê ,  chhin-chhiú èng-giām i ,  chiàu kin-á-ji̍t ê khoán , 25 Iâ-hô-hoa Í-sek-lia̍t ê Siōng-tè ah ,  Lí só͘ èng-ún Lí ê lô͘-po̍k góa ê pē Tāi-pi̍t kóng ,  Lí ê kiáⁿ-sun nā kín-sīn in ê só͘-chòe ,  kiâⁿ tī Góa ê bīn-chêng ,  chhin-chhiūⁿ lí kiâⁿ tī Góa ê bīn-chêng ,  chiū sio̍k tī lí-ê beh tī Góa ê bīn-chêng chē Í-sek-lia̍t ê kok-ūi éng bô tn̄g ;  taⁿ kiû Lí èng-giām i , 26 Í-sek-lia̍t ê Siōng-tè ah ,  Lí tùi Lí ê lô͘-po̍k góa ê pē Tāi-pi̍t só͘ kóng ê ,  kiû Lí hō͘ i chiâⁿ-chòe si̍t-sū , 27 Siōng-tè chin-chiàⁿ beh khiā-khí tōe-chiūⁿ mah? Khòaⁿ ah ,  thiⁿ kap chiah ê thiⁿ ê thiⁿ siōng-chhiáⁿ bô kàu-gia̍h hō͘ Lí khiā-khí ,  hô-hòng góa só͘ khí chit keng tiān ah?28 Iâ-hô-hoa góa ê Siōng-tè ah ,  goān Lí àⁿ-lo̍h siàu-liām Lí ê lô͘-po̍k ê kî-tó khún-kiû ,  lâi thiaⁿ Lí ê lô͘-po̍k kin-á-ji̍t só͘ kî-tó tī Lí bīn-chêng ê kiû-kiò kî-tó , 29 Goān Lí ji̍t-mî khòaⁿ-kò͘ chit ê tiān ,  chiū-sī Lí só͘ kóng-khí Góa ê miâ beh tī-hia ê só͘-chāi ,  lâi thiaⁿ ,  Lí ê lô͘-po̍k só͘ beh ǹg chit só͘-chāi kî-tó ê kî-tó , 30 Lí ê lô͘-po̍k kap Lí ê peh-sìⁿ Í-sek-lia̍t ǹg chit só͘-chāi kî-tó ê sî ,  goān Lí thiaⁿ in ê kî-kiû ;  goān Lí tī thiⁿ--nih ,  Lí khiā-khí ê só͘-chāi ,  lâi thiaⁿ in ;  Lí thiaⁿ-kìⁿ ê sî ,  chiū sià-bián , 31 Lâng nā tek-chōe i ê chhù-piⁿ ,  iā ū lâng ēng chi̍t ê chiù-chōa kah i chiù-chōa ,  i nā lâi chit keng tiān ,  tī Lí ê tôaⁿ-chêng chiù-chōa ; 32 kiû Lí tī thiⁿ--nih thiaⁿ lâi pān-lí i ,  sím-phòaⁿ Lí chiah ê lô͘-po̍k ,  tēng pháiⁿ-lâng ê chōe ,  chiàu i só͘-kiâⁿ--ê ,  pò-èng tī i ê thâu-khak ;  tēng gī-lâng chòe-gī ,  chiàu i ê gī lâi hō͘ i , 33 Siat-sú Lí ê peh-sìⁿ Í-sek-lia̍t ,  in-ūi tek-chōe Lí ,  chiah thâi-su tī tùi-te̍k ê bīn-chêng ,  in nā kui-ǹg Lí ,  jīn Lí ê miâ ,  koh tī chit keng tiān kî-tó khún-kiû Lí ; 34 kiû Lí tī thiⁿ--nih thiaⁿ in ,  lâi sià-bián Lí ê peh-sìⁿ Í-sek-lia̍t ê chōe ,  hō͘ in tò-lâi Lí só͘ siúⁿ-sù in ê lia̍t-chó͘ ê tōe , 35 Siat-sú in tek-chōe Lí ,  tì-kàu thiⁿ koaiⁿ-ba̍t ,  bô lo̍h-hō͘ ;  Lí hêng-hoa̍t in ê sî ,  in nā ǹg chit só͘-chāi kî-tó ,  jīn Lí ê miâ ,  lī-khui in ê chōe ; 36 kiû Lí tī thiⁿ--nih thiaⁿ in ,  sià-bián Lí ê lô͘-po̍k kap Lí ê peh-sìⁿ Í-sek-lia̍t ê chōe ,  tī Lí kà-sī in só͘ tio̍h kiâⁿ ê hó-lō͘ ê sî ,  koh lo̍h-hō͘ tī Lí ê tōe ,  chiū-sī Lí siúⁿ-sù Lí ê peh-sìⁿ chòe-gia̍p--ê , 37 Chit ê tōe nā ū ki-hng ,  un-e̍k ,  ko͘-tâ ,  hiú-nōa ,  chháu-meh ,  chián-thâng ,  á-sī in ê tùi-te̍k tī in hiah ê siâⁿ ê tōe ûi-khùn in ,  bô-lūn ū sím-mi̍h chai-ē ,  sím-mi̍h phòa-pīⁿ ; 38 he̍k-sī chi̍t-lâng ,  he̍k-sī Lí ê peh-sìⁿ Í-sek-lia̍t ê chèng-lâng ,  ta̍k-ê chai ka-kī sim-lāi ê chai-ē ,  ǹg chit keng tiān kia̍h-khí chhiú ,  bô-lūn cháiⁿ-iūⁿ khún-kiû ,  cháiⁿ-iūⁿ kî-tó ; 39 goān Lí tī thiⁿ--nih ,  Lí só͘ khiā-khí ê só͘-chāi ,  lâi thiaⁿ i ,  lâi sià-bián ,  lâi si-hêng ;  Lí chai in ê sim ,  chiàu in ta̍k-lâng ê kiâⁿ-chòe lâi khoán-thāi in ,  (in-ūi sè-kan ta̍k-lâng ê sim ,  chí ū Lí chai) ; 40 hō͘ in tī Lí siúⁿ-sù goán lia̍t-chó͘ ê tōe ,  chi̍t-sì-lâng kèng-ùi Lí , 41 Lūn-kàu gōa-pang lâng ,  m̄-sī sio̍k Lí ê peh-sìⁿ Í-sek-lia̍t ,  i ūi-tio̍h Lí ê miâ tùi hn̄g-hn̄g ê só͘-chāi lâi ê , 42 (in-ūi in thiaⁿ-kìⁿ Lí ê tōa-miâ ,  tōa koân-lêng ê chhiú ,  chhun-chhut ê chhiú ; ) nā lâi ǹg chit ê tiān kî-tó , 43 goān Lí tī thiⁿ--nih ,  Lí khiā-khí ê só͘-chāi ,  lâi thiaⁿ in ,  chiàu gōa-pang lâng it-chhè só͘ tùi Lí kiû--ê lâi kiâⁿ ;  hō͘ thiⁿ-ē bān peh-sìⁿ lóng bat Lí ê miâ ,  kèng-ùi Lí ,  chhin-chhiūⁿ Lí ê peh-sìⁿ Í-sek-lia̍t chi̍t-iūⁿ ;  koh hō͘ in chai góa só͘ khí chit keng tiān sī ēng Lí ê miâ lâi chheng--ê , 44 Lí ê peh-sìⁿ nā chhut-khì Lí só͘ chhe in khì ê lō͘ ,  kap tùi-te̍k kau-chiàn ,  iā ǹg Lí só͘ kéng ê siâⁿ ,  kap góa ūi-tio̍h Lí ê miâ só͘ khí ê tiān ,  lâi kî-tó Iâ-hô-hoa ; 45 goān Lí tī thiⁿ--nih lâi thiaⁿ in ê kî-tó khún-kiû ,  lâi kā in phòaⁿ-toàn , 46 Lí ê peh-sìⁿ nā tek-chōe Lí ,  (in-ūi bô ū bô hoān-chōe ê lâng , ) Lí siū-khì in ,  chiong in kau hō͘ tùi-te̍k ,  tì-kàu tùi-te̍k lia̍h in kàu tùi-te̍k ê tōe ,  he̍k-sī hn̄g he̍k-sī kūn ; 47 in nā tī só͘ lia̍h--khì ê tōe ,  sim-lāi tò-tńg siūⁿ ,  lâi hoán-hóe ;  koh tī lia̍h in ê lâng ê tōe ,  khún-kiû Lí kóng ,  Goán ū chōe ,  goán ū pōe-ge̍k ,  goán ū chòe-pháiⁿ ; 48 in nā tī siū lia̍h-khì ê tōe ,  chiū-sī tùi-te̍k lia̍h in khì ê tōe ,  chīn-sim chīn-sèng kui-ho̍k Lí ,  koh ǹg pún-tōe ,  chiū-sī Lí siúⁿ-sù in lia̍t-chó͘ ê tōe ,  kap Lí só͘ kéng ê siâⁿ ,  í-ki̍p góa ūi-tio̍h Lí ê miâ só͘ khí ê tiān ,  lâi kî-tó Lí ; 49 goān Lí tī thiⁿ--nih ,  Lí só͘ khiā-khí ê só͘-chāi ,  thiaⁿ in ê kî-tó khún-kiû ,  kā in phòaⁿ-toàn ; 50 koh sià-bián Lí ê peh-sìⁿ tek-chōe Lí ê ,  í-ki̍p in it-chhè tek-chōe Lí ê chōe-kòa ,  hō͘ in tit-tio̍h lîn-bín tī lia̍h in ê lâng ê bīn-chêng ,  tì-kàu lia̍h in ê lâng lîn-bín in , 51 In-ūi in sī Lí ê peh-sìⁿ ,  Lí ê sán-gia̍p ,  sī Lí chhōa in chhut Ai-ki̍p ,  tùi chù-thih ê lô͘-tiong chhut-lâi--ê , 52 Goān Lí ê ba̍k-chiu khui khòaⁿ-kò͘ Lí ê lô͘-po̍k ê kî-tó ,  kap Lí ê peh-sìⁿ Í-sek-lia̍t ê kî-tó ,  lâi thiaⁿ in it-chhè tùi Lí kiû ê , 53 Chú Iâ-hô-hoa ah ,  in-ūi Lí bat tùi tōe-chiūⁿ chèng peh-sìⁿ ê tiong-kan hun-piat in ,  lâi chòe Lí ê sán-gia̍p ,  sī chiàu Lí chhōa goán ê lia̍t-chó͘ chhut Ai-ki̍p ê sî ,  thok Lí ê lô͘-po̍k Mô͘-se só͘ kóng ê , 54 Só͘-lô-bûn tī Iâ-hô-hoa ê tôaⁿ-chêng kha-thâu-u kūi--teh ,  chhiú chhun ǹg thiⁿ ,  só͘ tùi Iâ-hô-hoa kî-tó khún-kiû-ê í-keng kî-tó bêng-pe̍k ,  chiū khí-lâi ; 55 i chiū khiā-teh ,  tōa-siaⁿ chiok-hok Í-sek-lia̍t choân hōe-chiòng ,  kóng , 56 Iâ-hô-hoa sī eng-kai tio̍h o-ló--ê ,  in-ūi I it-chhè só͘ èng-ún--ê ,  siúⁿ-sù pêng-an hō͘ I ê peh-sìⁿ Í-sek-lia̍t ,  kìⁿ-nā thok I ê lô͘-po̍k Mô͘-se só͘ èng-ún ê hó-ōe ,  bô chi̍t-kù lo̍k-khong , 57 Goān Iâ-hô-hoa lán ê Siōng-tè kap lán tī-teh ,  chhin-chhiūⁿ I kap lán ê lia̍t-chó͘ tī-teh chi̍t-iūⁿ ;  goān I bô lī-khui lán ,  bô pàng-sak lán ; 58 hō͘ lán ê sim kui-ǹg I ,  lâi kiâⁿ I it-chhè ê tō-lō͘ ,  siú I só͘ bēng-lēng lán ê lia̍t-chó͘ ê kài-bēng ,  I ê lu̍t-lē ,  I ê hoat-tō͘ , 59 Góa taⁿ tī Iâ-hô-hoa ê bīn-chêng só͘ kî-kiû chiah ê ōe ,  goān chiah ê ōe ji̍t-mî kūn tī lán ê Siōng-tè Iâ-hô-hoa ;  koh ji̍t-ji̍t chiàu tāi-chì só͘ ha̍p-gî--ê ūi I ê lô͘-po̍k phòaⁿ-toàn ,  kap I ê peh-sìⁿ Í-sek-lia̍t phòaⁿ-toàn , 60 Hō͘ tōe-chiūⁿ bān peh-sìⁿ chai Iâ-hô-hoa sī Siōng-tè ,  I í-gōa bô pa̍t-ê , 61 Só͘-í lín ê sim tio̍h sûn-choân ǹg Iâ-hô-hoa lán ê Siōng-tè ,  chun-thàn I ê lu̍t-lē ,  siú I ê kài-bēng ,  chhin-chhiūⁿ kin-á-ji̍t ê khoán , 62 Ông kap Í-sek-lia̍t chèng peh-sìⁿ saⁿ-kap tī Iâ-hô-hoa ê bīn-chêng hiàn-chè , 63 Só͘-lô-bûn hiàn siā-un ê chè ,  chiū-sī hiàn hō͘ Iâ-hô-hoa ê ,  gû nn̄g-bān nn̄g-chheng chiah ,  iûⁿ cha̍p-jī-bān chiah ,  Án-ni ,  ông kap Í-sek-lia̍t chèng peh-sìⁿ ,  ūi Iâ-hô-hoa ê tiān kiâⁿ hiàn-tiān ê lé , 64 Tng hit-ji̍t ,  ông hun-piat Iâ-hô-hoa tiān-chêng īⁿ-tiong ê só͘-chāi ,  tī-hia hiàn sio-chè ,  sò͘-chè ,  kap siā-un-chè ê iû ,  in-ūi Iâ-hô-hoa thâu-chêng ê tâng-tôaⁿ siuⁿ-sòe ,  bōe iông-ún-tit hiah ê sio-chè ,  sò͘-chè ,  kap siā-un-chè ê iû , 65 Hit-sî Só͘-lô-bûn kap Í-sek-lia̍t chèng-lâng ,  chiū-sī tùi Hap-má ê lō͘-kháu kàu Ai-ki̍p ê khoe ,  lóng kap i chū-chi̍p chòe tōa-hōe ,  tī Iâ-hô-hoa lán Siōng-tè ê bīn-chêng siú choeh-iân chhit-ji̍t ,  koh chhit-ji̍t ,  kiōng cha̍p-sì ji̍t , 66 Tē-poeh ji̍t ông chhe peh-sìⁿ khì ;  in chiū kā ông chiok-hok ;  in-ūi Iâ-hô-hoa tùi I ê lô͘-po̍k Tāi-pi̍t kap I ê peh-sìⁿ Í-sek-lia̍t só͘ si-chhut it-chhè ê un-hūi ,  chiū hoaⁿ-hí ,  sim-lāi khoài-lo̍k ,  ta̍k-ê tò-khì in ê pò͘-pîⁿ , 
