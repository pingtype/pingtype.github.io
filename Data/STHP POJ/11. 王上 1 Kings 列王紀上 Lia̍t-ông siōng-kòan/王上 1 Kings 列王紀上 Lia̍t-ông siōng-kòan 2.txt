1 Tāi-pi̍t beh sí ê kî kūn--lah ;  chiū hoan-hù i ê kiáⁿ Só͘-lô-bûn kóng , 2 Góa teh-beh kiâⁿ sè-kan chèng-lâng só͘ tio̍h kiâⁿ ê lō͘ ;  só͘-í lí tio̍h ióng-kám ,  chòe tāi-tiōng-hu ; 3 siú Iâ-hô-hoa lí Siōng-tè só͘ kau-tài lí siú ê ,  kiâⁿ I ê tō-lō͘ ,  siú I ê lu̍t-lē ,  I ê kài-bēng ,  I ê hoat-tō͘ ,  I kan-chèng ê ōe ,  chiàu só͘ siá tī Mô͘-se lu̍t-hoat ê chheh--nih ê ;  án-ni lí bô-lūn chòe sím-mi̍h ,  bô-lūn tùi toh-lo̍h khì ,  lóng ōe heng-thong ; 4 iā hō͘ Iâ-hô-hoa èng-giām I só͘ èng-ún góa ê ōe kóng ,  Lí ê kiáⁿ-sun nā kín-sīn i ê lō͘ ,  chīn-sim chīn-ì sêng-si̍t kiâⁿ tī Góa ê bīn-chêng ,  chiū lí ê hō͘-è chē Í-sek-lia̍t ê kok-ūi éng bô tn̄g , 5 Lí iā chai Sé-ló͘-ngá ê kiáⁿ Iok-ap tùi góa só͘ kiâⁿ ê ,  i tùi Í-sek-lia̍t nn̄g ê kun-tiúⁿ só͘ kiâⁿ ê ,  chiū-sī Nî-jíⁿ ê kiáⁿ Ap-nî-jíⁿ ,  kap Ek-thiap ê kiáⁿ A-má-sat ,  i thâi-sí in ;  i tī thài-pêng ê sî lâu in ê huih ,  chhin-chhiūⁿ tī kau-chiàn ê sî chi̍t-iūⁿ ,  chiong chit ê kau-chiàn ê huih bak-tio̍h i ê io só͘ hâ ê tòa ,  kap i ê kha só͘ chhēng ê ôe , 6 Só͘-í lí tio̍h chiàu lí ê tì-hūi lâi kiâⁿ ,  m̄-thang iông-ún i pe̍h-thâu-mn̂g an-jiân lo̍h im-kan , 7 Lí tio̍h hó khoán-thāi Ki-lia̍t lâng Pa-se-lâi hiah ê kiáⁿ ,  hō͘ in siông-siông tī lí ê toh chia̍h ;  in-ūi góa siám-pī lí ê hiaⁿ Ap-sa-liông ê sî ,  in án-ni khoán-thāi góa , 8 Khòaⁿ ah ,  kap lí tī-teh-ê ū Pa-hō͘-lîm ê Piān-ngá-bín lâng ,  Ki-la̍h ê kiáⁿ Sī-múi ;  góa khì Má-hap-liām ê ji̍t ,  i ēng tāng ê chiù-chó͘ chiù-chó͘ góa ;  chóng-sī i ū lo̍h Iok-tàn ngiâ-chih góa ,  góa chiū kí Iâ-hô-hoa tùi i chiù-chōa kóng ,  Góa bô beh ēng to thâi lí , 9 Taⁿ lí bo̍h-tit sǹg i bô-chōe ,  in-ūi lí sī chhang-miâ ê lâng ,  iā ōe chai tio̍h cháiⁿ-iūⁿ khoán-thāi i ,  tio̍h hō͘ i pe̍h-thâu-mn̂g lâu-huih lo̍h im-kan , 10 Tāi-pi̍t kap i ê lia̍t-chó͘ saⁿ-kap khùn ,  bâi-chòng tī Tāi-pi̍t ê siâⁿ , 11 Tāi-pi̍t chòe Í-sek-lia̍t ông kiōng sì-cha̍p nî ;  tī Hi-pek-lûn chòe-ông chhit-nî ,  tī Iâ-lō͘-sat-léng chòe-ông saⁿ-cha̍p-saⁿ nî , 12 Só͘-lô-bûn chē i ê lāu-pē Tāi-pi̍t ê ūi ;  i ê kok kian-kò͘ kàu-ke̍k , 13 Hap-ki̍p ê kiáⁿ ,  A-to-nî-ngá ,  khì kìⁿ Só͘-lô-bûn ê lāu-bú Poa̍t-sī-pa ;  i mn̄g i kóng ,  Lí lâi sī pêng-an mah? Ìn kóng ,  Pêng-an , 14 Koh kóng ,  Góa ū tāi-chì beh tùi lí kóng ,  I kóng ,  Chòe lí kóng , 15 A-to-nî-ngá kóng ,  Lí chai kok pún sī góa-ê ,  Í-sek-lia̍t chèng-lâng iā lóng ì-hiòng góa ,  ài góa chòe-ông ;  chóng-sī kok hoán-tńg kui góa ê sió-tī ,  in-ūi sī tùi Iâ-hô-hoa hō͘ i , 16 Taⁿ góa ū chi̍t kiāⁿ sū kiû lí ,  ǹg-bāng lí bo̍h-tit the-sî góa ,  I kóng ,  Chòe lí kóng , 17 I kóng ,  Kiû lí tùi Só͘-lô-bûn ông kóng ,  hō͘ i chiong Su-liām ê cha-bó͘-kiáⁿ A-pí-soah siúⁿ-sù góa chòe-bó͘ ,  in-ūi ông tek-khak bô the-sî lí , 18 Poa̍t-sī-pa kóng ,  Hó ,  góa thòe lí kā ông kóng , 19 Tùi án-ni Poa̍t-sī-pa khì kìⁿ Só͘-lô-bûn ông ,  beh ūi-tio̍h A-to-nî-ngá kā i kóng ;  ông khí-lâi ngiâ-chih i ,  tùi i kiok-kiong ,  koh chē i ê ūi ,  hoan-hù lâng ūi ông ê lāu-bú siat chō-ūi ;  i chiū chē tī ông ê chiàⁿ-pêng , 20 I chiū kóng ,  Góa ū chi̍t-kiāⁿ sió-khóa sū kiû lí ,  chhiáⁿ lí bo̍h--tit the-sî góa ,  Ông kā i kóng ,  Góa ê lāu-bú ah ,  chòe lí kóng ;  góa bô beh the-sî lí , 21 I kóng ,  Goān ēng Su-liām ê cha-bó͘-gín-ná ,  A-pí-soah ,  hō͘ lí ê hiaⁿ A-to-nî-ngá chòe-bó͘ , 22 Só͘-lô-bûn ông ìn i ê lāu-bú kóng ,  Lí siáⁿ-sū ūi-tio̍h A-to-nî-ngá kiû Su-liām ê cha-bó͘-gín-ná ,  A-pí-soah ah? iā tio̍h thòe i kiû kok ;  in-ūi i sī góa ê hiaⁿ ;  chiū-sī tio̍h ūi i ,  kap chè-si A-pí-a-tha ,  kap Sé-ló͘-ngá ê kiáⁿ Iok-ap lâi kiû , 23 Só͘-lô-bûn ông chiū kí Iâ-hô-hoa lâi chiù-chōa kóng ,  A-to-nî-ngá kóng che ōe sī hāi ka-kī ê sìⁿ-miā ;  nā-bô ,  goān Siōng-tè ka-pē chek-hoa̍t góa , 24 Iâ-hô-hoa kian-kò͘ góa ,  hō͘ góa chē góa ê pē Tāi-pi̍t ê ūi ,  chiàu I só͘ èng-ún ê ōe ,  kā góa kiàn-li̍p ke ;  góa kí I ê éng-oa̍h lâi chiù-chōa ,  A-to-nî-ngá kin-á-ji̍t tek-khak sí , 25 Só͘-lô-bûn ông chiū chhe Iâ-hô-iâ-tāi ê kiáⁿ Pí-ná-ngá khì ;  i chiū phah i ,  hō͘ i sí , 26 Ông kā chè-si A-pí-a-tha kóng ,  Lí tio̍h tò--khì A-ná-tu̍t ,  lí ê chhân-hn̂g hia ;  lí eng-kai tio̍h sí ,  chóng-sī kin-a-ji̍t góa m̄ hō͘ lí sí ,  in-ūi lí tī góa ê pē Tāi-pi̍t ê bīn-chêng ū kng Chú Iâ-hô-hoa ê kūi ;  koh góa ê lāu-pē só͘ siū it-chhè ê hoān-lān ,  lí iā kap i siū hoān-lān , 27 Só͘-lô-bûn chiū kek-tio̍k A-pí-a-tha ,  m̄-chún i chòe Iâ-hô-hoa ê chè-si ;  án-ni chiū èng-giām Iâ-hô-hoa tī Sī-lô lūn Í-lī ê ke só͘ kóng ê ōe , 28 Chit ê siau-sit thoân kàu Iok-ap ,  Iok-ap chiū cháu ,  ji̍p Iâ-hô-hoa ê Pò͘-pîⁿ ,  khîⁿ tôaⁿ-kak ;  in-ūi Iok-ap sui-jiân bô tè Ap-sa-liông ,  chóng-sī tè A-to-nî-ngá , 29 Ū lâng kā Só͘-lô-bûn ông kóng ,  Iok-ap cháu kàu Iâ-hô-hoa ê Pò͘-pîⁿ ,  taⁿ tī tôaⁿ-piⁿ ;  Só͘-lô-bûn chiū chhe Iâ-hô-iâ-tāi ê kiáⁿ pí-ná-ngá kóng ,  Lí khì phah i , 30 Pí-ná-ngá kàu Iâ-hô-hoa ê Pò͘-pîⁿ ,  kā Iok-ap kóng ,  Ông án-ni kóng ,  Lí tio̍h chhut-lâi ,  I ìn kóng ,  M̄--ah ,  góa beh sí tī-chia ,  Pí-ná-ngá khì hê-hok ông kóng ,  Iok-ap án-ni kóng ,  án-ni ìn góa , 31 Ông kā i kóng ,  Lí thang chiàu i ê ōe kiâⁿ ;  phah-sí lâi bâi-chòng i ;  thang hō͘ Iok-ap bô in-toaⁿ lâu lâng ê huih hit ê chōe bô kui tī góa ,  kap góa lāu-pē ê ke , 32 Iâ-hô-hoa beh ēng i ê huih kui tī i ka-kī ê thâu-khak ;  in-ūi i phah pí i khah gī ,  pí i khah hó ê nn̄g lâng ,  ēng to thâi-sí i ;  chiū-sī Í-sek-lia̍t ê kun-tiúⁿ Nî-jíⁿ ê kiáⁿ Ap-nî-jíⁿ ,  kap Iû-tāi ê kun-tiúⁿ Ek-thiap ê kiáⁿ A-má-sat ;  iā góa ê lāu-pē Tāi-pi̍t m̄-chai , 33 Tùi án-ni in ê huih beh kui tī Iok-ap ê thâu-khak ,  kap i ê hō͘-è ê thâu-khak ,  kàu éng-oán ;  to̍k-to̍k Tāi-pi̍t kap i ê hō͘-è ,  i ê ke ,  i ê ūi ,  beh tùi Iâ-hô-hoa tit-tio̍h pêng-an ,  kàu éng-oán , 34 Iâ-hô-iâ-tāi ê kiáⁿ Pí-ná-ngá chiū chiūⁿ--khì ,  phah-sí i ,  chiū bâi-chòng i tī khòng-iá ,  tī i ka-kī ê chhù , 35 Ông chiū siat-li̍p Iâ-hô-iâ-tāi ê kiáⁿ Pí-ná-ngá thòe Iok-ap chòe kun-tiúⁿ ;  koh siat-li̍p chè-si Sat-tok ,  lâi thòe A-pí-a-tha , 36 Ông chhe lâng kiò Sī-múi lâi ,  chiū kā i kóng ,  Lí tio̍h ūi ka-kī khí chhù tī Iâ-lō͘-sat-léng ,  khiā-khí tī-hia ,  m̄-thang chhut hia khì pa̍t-ūi , 37 In-ūi lí tio̍h khak-si̍t chai ,  lí chhut-khì kè Khip-lûn khoe ,  hit-ji̍t tio̍h sí ,  lí ê huih beh kui lí ka-kī ê thâu-khak , 38 Sī-múi ìn ông kóng ,  Chit ê ōe chin-hó ;  góa ê chú góa ê ông só͘ kóng-ê ,  lí ê lô͘-po̍k beh án-ni kiâⁿ ,  Tùi án-ni Sī-múi tiàm tī Iâ-lō͘-sat-léng chōe-chōe ji̍t , 39 Kè saⁿ-nî ,  Sī-múi nn̄g ê lô͘-po̍k cháu kàu Ka-te̍k ông Má-ka ê kiáⁿ A-kiat hia ;  ū lâng kā Sī-múi kóng ,  Lí khòaⁿ ,  lí ê lô͘-po̍k tī Ka-te̍k , 40 Sī-múi khí-lâi ,  pī-pān lû khì Ka-te̍k ,  kàu A-kiat ông hia ,  chhē i ê lô͘-po̍k ;  Sī-múi chiū khì Ka-te̍k tòa i ê lô͘-po̍k tò-lâi , 41 Ū lâng kā Só͘-lô-bûn kóng ,  Sī-múi chhut Iâ-lō͘-sat-léng khì Ka-te̍k tò-lâi , 42 Ông chiū chhe lâng kiò Sī-múi lâi ,  tùi i kóng ,  Góa kiám-m̄-sī kiò lí kí Iâ-hô-hoa chiù-chōa ,  koh kéng-kài lí kóng ,  Lí tio̍h khak-si̍t chai lí chhut-lâi khì gōa-bīn ,  bô-lūn khì toh-lo̍h ,  hit-ji̍t lí tio̍h sí mah? Lí ìn góa kóng ,  Góa thiaⁿ chit ê ōe chin hó , 43 Taⁿ lí siáⁿ-sū bô chip-siú kí Iâ-hô-hoa só͘ chiù-chōa-ê ,  kap góa só͘ kéng-kài lí ê bēng-lēng ah?44 Ông koh kā Sī-múi kóng ,  Lí ê sim só͘ chûn ê pháiⁿ ,  chiū-sī lí tùi goán lāu-pē Tāi-pi̍t só͘ kiâⁿ-ê lí ka-kī lóng chai ;  só͘-í Iâ-hô-hoa beh chiong lí ê pháiⁿ kui lí ka-kī ê thâu-khak , 45 Chóng-sī Só͘-lô-bûn ông beh tit-tio̍h hok-khì ;  koh Tāi-pi̍t ê kok-ūi beh tī Iâ-hô-hoa ê bīn-chêng kian-kò͘ ,  kàu éng-oán , 46 Ông chiū bēng-lēng Iâ-hô-iâ-tāi ê kiáⁿ Pí-ná-ngá ,  i chiū chhut-khì ,  phah hō͘ i sí ,  Tùi án-ni kok-ūi kian-kò͘ tī Só͘-lô-bûn ê chhiú , 
