1 Sī-pa ê lú-ông thiaⁿ-kìⁿ Só͘-lô-bûn ê miâ-siaⁿ ,  ūi-tio̍h Iâ-hô-hoa ê miâ só͘ tit-tio̍h ê ,  chiū lâi beh ēng oh-tit kóe-bêng ê sū chhì i , 2 I kàu Iâ-lō͘-sat-léng ,  tè i ê lâng chin-chōe ;  ū lo̍k-tô chài hiuⁿ-liāu ,  kap n̂g-kim chin-chōe ;  iā ū pó-chio̍h ;  i kìⁿ Só͘-lô-bûn ê sî ,  chiū chiong sim-lāi it-chhè só͘ chûn--ê ,  kap i kóng , 3 Só͘-lô-bûn chiàu i só͘ mn̄g-ê lóng ìn i ;  bô chi̍t-hāng ông bōe hiáu-tit thang kā i kóng , 4 Sī-pa lú-ông khòaⁿ-kìⁿ Só͘-lô-bûn it-chhè ê tì-hūi ,  kap i só͘ khí ê chhù ; 5 toh-téng ê chia̍h-mi̍h ,  jîn-sîn pâi-lia̍t teh-chē ,  lô͘-po̍k kun-sûi ho̍k-sāi ,  í-ki̍p in ê i-ho̍k ,  kap i ê chiú-chèng ,  koh khòaⁿ-kìⁿ i chiūⁿ Iâ-hô-hoa tiān ê kiā-á ,  chiū hûn put-hū-thé , 6 I chiū tùi ông kóng ,  Góa tī pún-kok thiaⁿ-kìⁿ lí ê tāi-chì ,  kap lí ê tì-hūi ,  lóng sī chin-si̍t , 7 Chóng-sī góa m̄-sìn hiah ê ōe ,  kàu góa lâi chhin-ba̍k khòaⁿ-kìⁿ ,  chiah chai ;  lâng só͘ kā góa kóng ê ,  iáu bô chi̍t-pòaⁿ ;  lí ê tì-hūi kap lí ê heng-thong iâⁿ-kè góa só͘ thiaⁿ-kìⁿ ê miâ-siaⁿ , 8 Hok-khì ah ,  lí ê lâng ,  hok-khì ah ,  lí ê lô͘-po̍k ,  siông-siông khiā tī lí ê bīn-chêng ,  thiaⁿ lí ê tì-hūi , 9 Iâ-hô-hoa lí ê Siōng-tè sī eng-kai o-ló ê ;  I hoaⁿ-hí lí ,  hō͘ lí chē Í-sek-lia̍t ê kok-ūi ;  in-ūi Iâ-hô-hoa éng-oán thiàⁿ Í-sek-lia̍t ,  só͘-í siat-li̍p lí chòe ông ,  hō͘ lí péng-kong kiâⁿ-gī , 10 I ēng chi̍t-pah tha-liân-tek ê kim ,  kap chōe-chōe ê hiuⁿ-liāu ,  kap pó-chio̍h ,  sàng ông ;  í-āu só͘ lâi ê hiuⁿ-liāu ,  m̄-bat koh chhin-chhiūⁿ Sī-pa lú-ông sàng Só͘-lô-bûn ông ê hiah-chōe , 11 Hi-lân ê chûn-chiah tùi Gô-hui tòa kim lâi-ê ,  koh tùi Gô-hui tòa chōe-chōe tôaⁿ-hiuⁿ-chhâ ,  kap pó-chio̍h lâi , 12 Ông ēng tôaⁿ-hiuⁿ-chhâ ,  ūi Iâ-hô-hoa ê tiān kap ông-kiong ,  chòe lân-kan ;  koh ūi chhiùⁿ-koa ê lâng chòe khîm sek ;  í-āu m̄-bat koh ū hit hō tôaⁿ-hiuⁿ-chhâ lâi ,  iā bô lâng khòaⁿ-kìⁿ ,  ti̍t-kàu kin-á-ji̍t , 13 Só͘-lô-bûn chiàu ông ê lé ,  ēng mi̍h sàng Sī-pa ê lú-ông ;  í-gōa koh ēng lú-ông kìⁿ só͘ ài ,  kìⁿ só͘ kiû--ê ,  sàng i ,  Tùi án-ni i kap i ê jîn-sîn tò-tńg khì i pún-kok , 14 Só͘-lô-bûn ta̍k-nî só͘ tit-tio̍h ê kim ,  kiōng la̍k-pah la̍k-cha̍p-la̍k tha-liân-tek , 15 Í-gōa ū iû-le̍k-ê ,  kap óng-lâi ê seng-lí lâng ,  í-ki̍p cha̍p-cho̍k chiah ê ông ,  kap kok-lāi chiah ê siú-léng só͘ la̍p ê , 16 Só͘-lô-bûn ông ēng kè-phah ê kim ,  chòe tōa-pâi nn̄g-pah bīn ;  múi-bīn tōa-pâi ê kim la̍k-pah sià-khek-le̍k ; 17 koh ēng kè-phah ê kim chòe pîn-pâi saⁿ-pah bīn ,  múi-bīn ēng kim saⁿ bî-ná ;  ông hē i tī Lī-pa-lùn chhiū-nâ ê chhù , 18 Ông koh ēng chhiūⁿ-gê chòe chi̍t ê tōa pó-chō ,  ēng hó-kim an i , 19 Pó-chō ū la̍k-chàn ê kiā-á ,  chō-ūi-the ê téng-bīn sī îⁿ ê ;  siang-pêng ū khò-chhiú ,  khò-chhiú-piⁿ ū nn̄g chiah sai khiā--teh ; 20 koh ū cha̍p-jī chiah sai ,  khiā tī la̍k chàn kiā-á ê chit-pêng kap hit-pêng ;  pa̍t-kok lóng bô chè-chō chhin-chhiūⁿ án-ni , 21 Só͘-lô-bûn ông it-chhè lim ê khì-kū lóng sī kim--ê ;  Lī-pa-lùn chhiū-nâ ê chhù it-chhè ê khì-kū iā sī hó-kim--ê ,  lóng bô gûn--ê ;  Só͘-lô-bûn ê nî-kan lâng khòaⁿ gûn chòe bô mi̍h , 22 In-ūi ông ū Tha-si ê chûn-chiah chi̍t-tīn ,  kap Hi-lân ê chûn-chiah chi̍t-tīn ,  saⁿ-kap kè-hái ;  chiah ê Tha-si kui-tīn ê chûn chài kim ,  gûn ,  chhiūⁿ-gê ,  kâu ,  khóng-chhiok ,  saⁿ-nî tò-lâi chi̍t-pái , 23 Só͘-lô-bûn ông ê hó-gia̍h kap tì-hūi iâⁿ-kè thiⁿ-ē lia̍t-ông , 24 Thiⁿ-ē ê lâng lóng lâi ài kìⁿ Só͘-lô-bûn ê bīn ,  thiaⁿ i ê tì-hūi ,  chiū-sī Siōng-tè siúⁿ-sù tī i ê sim ê , 25 In ta̍k-ê tòa chìn-kòng ê mi̍h ,  chiū-sī gûn-khì ,  kim-khì ,  i-ho̍k ,  kun-khì ,  hiuⁿ-liāu ,  bé ,  kap lô ;  ta̍k-nî ū tiāⁿ-tio̍h ê lē , 26 Só͘-lô-bûn chiū chū-chi̍p chiàn-chhia ,  bé-peng ;  ū chiàn-chhia chi̍t-chheng sì-pah tiuⁿ ,  bé-peng chi̍t-bān nn̄g-chheng miâ ;  an-tì in tī hiah ê tún-chhia ê siâⁿ ,  iā kap ông tī Iâ-lō͘-sat-léng , 27 Ông tī Iâ-lō͘-sat-léng hō͘ gûn chhin-chhiūⁿ chio̍h-thâu ,  hō͘ pek-hiuⁿ-chhâ chhin-chhiūⁿ pîⁿ-iûⁿ ê sng-châi-chhiū ,  sī in-ūi chin-chōe , 28 Só͘-lô-bûn ê bé sī tùi Ai-ki̍p tòa--lâi-ê ,  sī ông ê seng-lí lâng ,  chi̍t-tīn chi̍t-tīn ,  chiàu kè-chîⁿ tit-tio̍h ê , 29 Tùi Ai-ki̍p chiūⁿ-lâi ê chhia ,  múi-tiuⁿ kè-gûn la̍k-pah sià-khek-le̍k ;  bé múi-phit chi̍t-pah gō͘-cha̍p ,  Hek-lâng chiah ê ông ,  kap A-lân chiah ê ông ,  lóng tùi in keng-chhiú ,  chiàu án-ni tòa--chhut-lâi , 
