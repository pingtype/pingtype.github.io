1 Só͘-lô-bûn í-keng khí Iâ-hô-hoa ê tiān ,  kap ông-kiong ,  kap Só͘-lô-bûn it-chhè só͘ ài chòe ê ,  lóng bêng-pe̍k , 2 Iâ-hô-hoa tē-jī pái tùi Só͘-lô-bûn hián-hiān ,  chhin-chhiūⁿ chêng tī Ki-piàn tùi i hián-hiān chi̍t-iūⁿ , 3 Iâ-hô-hoa tùi i kóng ,  Lí tī Góa ê bīn-chêng só͘ kî-tó khún-kiû ê ,  Góa lóng ū thiaⁿ-kìⁿ ;  Góa í-keng chiong Lí só͘ khí chit keng tiān hun-piat chòe-sèng ,  hō͘ Góa ê miâ éng-oán tī-hia ;  Góa ê ba̍k-chiu ,  Góa ê sim iā beh siông-siông tī-hia , 4 Lūn-kàu lí ,  nā sêng-si̍t sim ,  koh chèng-ti̍t kiâⁿ tī Góa ê bīn-chêng ,  chhin-chhiūⁿ lí ê pē Tāi-pi̍t só͘-kiâⁿ--ê ,  chun-thàn Góa it-chhè só͘ bēng-lēng lí ê ,  chip-siú Góa ê lu̍t-lē ,  Góa ê hoat-tō͘ , 5 Góa chiū beh kian-kò͘ lí ê kok-ūi tī Í-sek-lia̍t tiong ,  kàu éng-oán ;  chhin-chhiūⁿ Góa èng-ún lí ê pē Tāi-pi̍t kóng ,  Lí ê hō͘-è chē Í-sek-lia̍t ê kok-ūi ,  éng bô tn̄g , 6 Siat-sú lín ,  á-sī lín ê kiáⁿ-sun ,  oa̍t-tńg bô tè Góa ,  bô siú Góa siúⁿ-sù lín ê kài-bēng ,  lu̍t-lē ,  khì ho̍k-sāi pa̍t ê siōng-tè ,  lâi kèng-pài i ; 7 góa chiū beh tùi Góa siúⁿ-sù in ê tōe chián-tû Í-sek-lia̍t ;  koh Góa ūi ka-kī ê miâ só͘ hun-piat chòe-sèng chit keng tiān ,  iā beh tùi Góa ê bīn-chêng khì-sak i ;  hō͘ Í-sek-lia̍t lâng tī bān-kok-tiong chòe ōe-pìⁿ ,  siū ki-chhì , 8 Chit keng tiān sui-jiân chin-koâiⁿ ,  chiong-lâi keng-kè ê lâng beh gông-ngia̍h thí-chhiò ,  kóng ,  Iâ-hô-hoa siáⁿ-sū án-ni khoán-thāi chit ê tōe ,  chit keng tiān ah?9 Chiū beh ìn kóng ,  Sī in-ūi in khì-sak Iâ-hô-hoa in ê Siōng-tè ,  chiū-sī chhōa in ê lia̍t-chó͘ chhut Ai-ki̍p tōe ê ,  khì kiat-liân pa̍t ê siōng-tè ,  ho̍k-sāi kèng-pài i ;  só͘-í Iâ-hô-hoa hō͘ che it-chhè ê chai-ē lîm-kàu in , 10 Kàu jī-cha̍p nî bé ,  chiū-sī Só͘-lô-bûn khí Iâ-hô-hoa ê tiān kap ông-kiong ,  chí(**chit) nn̄g keng chhù oân-kang ê sî , 11 Só͘-lô-bûn ông chiū chiong Ka-lī-lī tōe jī-cha̍p ê siâⁿ hō͘ Hi-lân ;  sī Chhui-lô ông Hi-lân bat chiàu Só͘-lô-bûn it-chhè só͘ ài ê ,  ēng pek-hiuⁿ-chhâ ,  siông-chhâ ,  kap kim hō͘ i , 12 Hi-lân tùi Chhui-lô chhut-lâi ,  khòaⁿ Só͘-lô-bûn só͘ hō͘ i ê siâⁿ ,  khòaⁿ-liáu bô kah-ì ; 13 chiū kóng ,  Góa ê hiaⁿ ah ,  lí só͘ hō͘ góa hiah ê siâⁿ sī sím-mi̍h? I chiū kiò i Ka-pō͘-le̍k ê tōe ,  kàu kin-á-ji̍t , 14 Hi-lân chiū kià kim chi̍t-pah jī-cha̍p tha-liân-tek hō͘ ông , 15 Só͘-lô-bûn ông phài lâng kang ê in-toaⁿ chiū-sī án-ni ,  sī beh khí Iâ-hô-hoa ê tiān ,  ka-kī ê ông-kiong ,  kap Bí-lô ,  Iâ-lō͘-sat-léng ê siâⁿ-chhiûⁿ ,  kap Hā-só ,  Bí-kiat-to ,  kap Ki-sek , 16 Chêng Ai-ki̍p ông Hoat-ló chiūⁿ lâi chhú Ki-sek ,  ēng hé sio i ,  thâi-sí siâⁿ-lāi khiā-khí ê Ka-lâm lâng ,  chiong siâⁿ hō͘ i ê cha-bó͘-kiáⁿ ,  Só͘-lô-bûn ê bó͘ ,  chòe kè-chng , 17 Só͘-lô-bûn khí Ki-sek ,  kap ē-bīn ê Pek-hô-lûn ; 18 kap Pa-la̍h ,  kap kok-lāi khòng-iá--nih ê Ta̍t-bo̍k ; 19 kap Só͘-lô-bûn só͘ ū hú-khò͘ ê siâⁿ ,  kap hē chhia ê siâⁿ ,  kap bé-peng ê siâⁿ ,  kap Só͘-lô-bûn tī Iâ-lō͘-sat-léng ,  tī Lī-pa-lùn ,  kap tī i só͘ tī-lí ê choân-tōe ,  ūi ka-kī ê khoài-lo̍k só͘ ài khí--ê ,  lóng khí i , 20 Lūn-kàu só͘ chhun ê peh-sìⁿ ,  A-mô͘-lī lâng ,  Hek lâng ,  Pí-lī-sé lâng ,  Hi-bī lâng ,  Iâ-pò͘-su lâng ,  m̄-sī sio̍k Í-sek-lia̍t ê ; 21 chiū-sī tī chit tōe-hng in só͘ chhun ê hō͘-è ,  Í-sek-lia̍t lâng bōe-ōe it-chīn bia̍t--ê ,  Só͘-lô-bûn phài in chòe khó͘-kang ,  kàu kin-á-ji̍t , 22 Chóng-sī Í-sek-lia̍t lâng ,  Só͘-lô-bûn bô hō͘ in chòe lô͘-po̍k ;  sī chòe i ê chiàn-sū ,  jîn-sîn ,  siú-léng ,  kun-tiúⁿ ,  chhia-tiúⁿ ,  bé-peng-tiúⁿ , 23 Só͘-lô-bûn tok-kang ê thâu-lâng ,  kiōng gō͘-pah gō͘-cha̍p lâng ;  in koán-lí chòe-kang ê peh-sìⁿ , 24 Hoat-ló ê cha-bó͘-kiáⁿ tùi Tāi-pi̍t ê siâⁿ chiūⁿ-khì Só͘-lô-bûn só͘ kā i khí ê chhù ,  Hit-sî Só͘-lô-bûn khí Bí-lô , 25 Só͘-lô-bûn ta̍k-nî saⁿ-pái tī i kā Iâ-hô-hoa só͘ khí ê tôaⁿ hiàn sio-chè ,  kap siā-un chè ;  koh tī Iâ-hô-hoa ê bīn-chêng sio-hiuⁿ tī tôaⁿ-téng ,  Tùi án-ni i khí tiān ê kang bêng-pe̍k , 26 Só͘-lô-bûn ông tī Í-tong tōe ,  Âng-hái piⁿ ,  óa-kūn Í-lo̍k ê Í-sûn-ka-pia̍t chō chi̍t-tīn ê chûn-chiah , 27 Hi-lân chhe i ê lô͘-po̍k ,  chiū-sī chai-iáⁿ kè-hái ê kiâⁿ-chûn lâng ,  kap Só͘-lô-bûn ê lô͘-po̍k siâng-chûn khì , 28 In kàu Gô-hui ,  tùi hia tit-tio̍h sì-pah jī-cha̍p tha-liân-tek ê kim ,  ūn kàu Só͘-lô-bûn ông hia , 
