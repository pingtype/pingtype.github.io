1 Chhui-lô ông Hi-lân chhe i ê lô͘-po̍k khì kìⁿ Só͘-lô-bûn ,  in-ūi thiaⁿ-kìⁿ lâng ēng iû boah i sòa-chiap i ê lāu-pē chòe ông ;  in-ūi Hi-lân pêng-sò͘ thiàⁿ Tāi-pi̍t , 2 Só͘-lô-bûn iā chhe lâng khì kìⁿ Hi-lân ,  kóng , 3 Lí chai góa ê pē Tāi-pi̍t ,  in-ūi sì-ûi sì-hng ê kau-chiàn ,  bōe-ōe in-ūi Iâ-hô-hoa i ê Siōng-tè ê miâ khí tiān ,  kàu Iâ-hô-hoa ēng tùi-te̍k hē tī i ê kha-ē , 4 Taⁿ Iâ-hô-hoa góa ê Siōng-tè í-keng siúⁿ-sù góa sì-hng pêng-an ,  tì-kàu bô tùi-te̍k ,  bô chai-ē , 5 Góa ì-sù beh ūi Iâ-hô-hoa góa ê Siōng-tè ê miâ khí tiān ,  sī chiàu Iâ-hô-hoa èng-ún góa ê pē Tāi-pi̍t ê ōe ,  kóng ,  Góa beh hō͘ lí ê kiáⁿ sòa-chiap lí ,  chē lí ê ūi ,  i beh ūi Góa ê miâ khí tiān , 6 Só͘-í chhiáⁿ lí bēng-lēng lâng ,  tī Lī-pa-lùn kā góa chhò pek-hiuⁿ-chhâ ;  góa ê lô͘-po̍k beh kap lí ê lô͘-po̍k saⁿ-kap chòe ;  góa iā beh chiàu lí kìⁿ só͘ tiāⁿ-tio̍h--ê ,  chiong lí ê lô͘-po̍k ê kang-chîⁿ kau lí ;  in-ūi lí chai ,  tī goán tiong-kan bô lâng chhin-chhiūⁿ Se-tùn lâng gâu chhò-chhiū , 7 Hi-lân thiaⁿ-kìⁿ Só͘-lô-bûn ê ōe ,  chiū chin hoaⁿ-hí ,  kóng ,  Kin-á-ji̍t eng-kai o-ló Iâ-hô-hoa ,  in-ūi I siúⁿ-sù Tāi-pi̍t chi̍t-ê ū tì-hūi ê kiáⁿ ,  tī-lí chiah-chōe ê peh-sìⁿ , 8 Hi-lân chhe lâng khì kìⁿ Só͘-lô-bûn kóng ,  Lí chhe lâng só͘ tùi góa kóng ê sū ,  góa ū thiaⁿ-kìⁿ ;  lūn-kàu pek-hiuⁿ-chhâ ,  kap siông-chhiū ê chhâ ,  góa beh chiàu lí ê sim-goān lâi kiâⁿ , 9 Góa ê lô͘-po̍k beh tùi Lī-pa-lùn ūn i lo̍h-hái ,  góa beh ká kui-pâi phû tī hái--nih ,  kàu lí só͘ kā góa tiāⁿ-tio̍h ê só͘-chāi ;  góa beh tī-hia thiah-khui ;  lí thang chiap-siu ;  lí ēng chia̍h-mi̍h hō͘ góa ê ke ,  chiâⁿ góa ê sim-goān , 10 Hi-lân chiū ēng pek-hiuⁿ-chhâ kap siông-chhiū ê chhâ hō͘ Só͘-lô-bûn chiàu i it-chhè só͘-ài--ê , 11 Só͘-lô-bûn hō͘ Hi-lân nn̄g-bān ko-jíⁿ ê sió-be̍h ;  jī-cha̍p ko-jíⁿ ê chheng-iû ,  chòe i ke-lāi ê chia̍h-mi̍h ,  Só͘-lô-bûn ta̍k-nî chiàu án-ni hō͘ Hi-lân , 12 Iâ-hô-hoa chiàu I só͘ èng-ún--ê ,  siúⁿ-sù tì-hūi hō͘ Só͘-lô-bûn ,  Hi-lân kap Só͘-lô-bûn ê tiong-kan ū hô-pêng ;  in nn̄g-lâng saⁿ-kap li̍p-iok , 13 Só͘-lô-bûn ông tùi Í-sek-lia̍t chèng-lâng ê tiong-kan ,  phài lâng-kang ;  só͘ phài ê lâng-kang kiōng saⁿ-bān , 14 Ta̍k-ge̍h-ji̍t lûn-liû phài chi̍t-bān lâng kàu Lī-pa-lùn ;  in chi̍t-ge̍h-ji̍t tī Lī-pa-lùn ,  nn̄g ge̍h-ji̍t tī ke-lāi ;  A-to-nî-lân chòe tok-kang--ê , 15 Só͘-lô-bûn ū thiau-hu chhit-bān ;  poeh-bān lâng tī soaⁿ--nih phah-chio̍h , 16 Chiah-ê í-gōa Só͘-lô-bûn ū ēng tok-kang ê tōa-koaⁿ saⁿ-chheng saⁿ-pah lâng ;  in kam(**kàm)-tok hiah ê chòe-kang ê lâng , 17 Ông chhut-lēng ,  in chiū ūn tōa-chio̍h ,  pó-pòe ê chio̍h ,  ēng phah-hó ê chio̍h lâi hē chhù ê tōe-ki , 18 Só͘-lô-bûn ê sai-hū ,  kap Hi-lân ê sai-hū ,  kap Ka-pa-le̍k lâng ,  lóng phah-chio̍h ,  pī-pān chhâ-liāu kap chio̍h ,  lâi khí tiān-chhù , 
