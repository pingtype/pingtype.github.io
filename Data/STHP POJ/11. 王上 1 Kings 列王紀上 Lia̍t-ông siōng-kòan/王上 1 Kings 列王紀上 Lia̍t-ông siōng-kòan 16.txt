1 Iâ-hô-hoa ê ōe lîm-kàu Hap-ná-nî ê kiáⁿ Iâ-hō͘ ,  kong-kek Pa-sa kóng , 2 Góa í-keng tùi tîn-ai ê tiong-kan kú-khí lí ,  siat-li̍p lí chòe Góa ê peh-sìⁿ Í-sek-lia̍t ê jîn-kun ,  lí kéng-jiân kiâⁿ Iâ-lô-phò-àm ê lō͘ ,  hō͘ Góa ê peh-sìⁿ Í-sek-lia̍t hoān-chōe ,  tùi in ê chōe kek Góa ê siū-khì , 3 Khòaⁿ ah ,  Góa beh it-chīn tû Pa-sa ,  kap i ê ke ;  Góa iā beh hō͘ lí ê ke chhin-chhiūⁿ Nî-pat ê kiáⁿ Iâ-lô-phò-àm ê ke chi̍t-iūⁿ , 4 Hoān-nā sio̍k Pa-sa ê lâng ,  sí tī siâⁿ--nih-ê ,  káu beh chia̍h i ,  sí tī chhân-iá-ê ,  khong-tiong ê chiáu beh chia̍h i , 5 Pa-sa kî-û ê sū ,  kap i só͘ kiâⁿ ê ,  í-ki̍p i ê lêng-le̍k ,  kiám bô lóng kì tī Í-sek-lia̍t lia̍t-ông ê kì-lio̍k mah?6 Pa-sa kap i ê lia̍t-chó͘ tâng-khùn ,  bâi-chòng tī Tek-sat ;  i ê kiáⁿ Í-la̍h sòa-chiap i chòe ông , 7 Koh Iâ-hô-hoa ê ōe lîm-kàu Hap-ná-nî ê kiáⁿ ,  sian-ti Iâ-hō͘ ,  kong-kek Pa-sa ,  iā kong-kek i ê ke ;  in-ūi i tī Iâ-hô-hoa ê ba̍k-chiu-chêng só͘ kiâⁿ it-chhè ê pháiⁿ ,  ēng i ê chhiú ê só͘-chòe lâi kek I ê siū-khì ,  chhin-chhiūⁿ Iâ-lô-phò-àm ê ke chi̍t-iūⁿ ;  koh in-ūi i phah-sí i ê choân-ke , 8 Iû-tāi ông A-sat jī-cha̍p-la̍k nî ,  Pa-sa ê kiáⁿ Í-la̍h tī Tek-sat chē-ūi chòe Í-sek-lia̍t ông ,  kiōng nn̄g-nî , 9 Ū koán-lí i ê chiàn-chhia ê chi̍t-pòaⁿ ê jîn-sîn Sim-lī pōe-poān i ,  Tng i tī Tek-sat ,  chiū-sī tī Tek-sat koán-ke A-cha̍p ê chhù ,  chia̍h chiú-chùi ê sî , 10 Sim-lī chiū ji̍p-khì phah-sí i ,  chhoàn i ê ūi ;  che sī Iû-tāi ông A-sat jī-cha̍p-chhit nî ê sū , 11 Sim-lī khí-thâu chòe ông ,  tng chē-ūi ê sî ,  chiū thâi Pa-sa choân-ke ,  bô-lūn chhin-lâng pêng-iú ,  lóng bô kā i lâu chi̍t ê ta-po͘-teng , 12 Chhin-chhiūⁿ án-ni ,  Sim-lī bia̍t Pa-sa choân-ke ,  tú-tú chiàu Iâ-hô-hoa thok sian-ti Iâ-hō͘ só͘ kóng kong-kek Pa-sa ê ōe , 13 Che sī in-ūi Pa-sa it-chhè ê chōe ,  kap i ê kiáⁿ Í-la̍h ê chōe ,  in nn̄g-lâng só͘ hoān-tio̍h ê ,  iā hō͘ Í-sek-lia̍t lâng hoān-tio̍h ,  ēng hu-ké ê sū lâi kek Iâ-hô-hoa Í-sek-lia̍t ê Siōng-tè ê siū-khì , 14 Í-la̍h kî-û ê sū ,  kìⁿ i só͘ kiâⁿ ê ,  kiám bô lóng kì tī Í-sek-lia̍t chiah ê ông ê kì-lio̍k mah?15 Iû-tāi ông A-sat jī-cha̍p-chhit nî ,  Sim-lī tī Tek-sat chòe ông chhit ji̍t ;  hit-sî peh-sìⁿ tú-á chat-iâⁿ ûi-kong Hui-lī-sū ê Ki-pí-tùn , 16 Tī iâⁿ-tiong ê peh-sìⁿ thiaⁿ-kìⁿ kóng ,  Sim-lī pōe-poān ,  koh thâi-sí ông ;  só͘-í Í-sek-lia̍t chèng-lâng ,  chiū hit-ji̍t tī iâⁿ-tiong siat-li̍p kun-tiúⁿ Àm-lī chòe Í-sek-lia̍t ông , 17 Àm-lī kap Í-sek-lia̍t chèng-lâng ,  tùi Ki-pí-tùn chiūⁿ-khì ,  ûi-khùn Tek-sat , 18 Sim-lī khòaⁿ-kìⁿ siâⁿ í-keng phòa ,  chiū ji̍p ông-kiong ê ōe-só͘ ,  pàng hé sio ông-kiong ,  ka-kī sí tī lāi-bīn , 19 Che sī in-ūi i só͘ hoān ê chōe ,  sī kiâⁿ Iâ-hô-hoa só͘ khòaⁿ-chòe pháiⁿ ê ,  kiâⁿ Iâ-lô-phò-àm ê lō͘ ;  kiâⁿ i só͘ hoān ê chōe ,  koh hō͘ Í-sek-lia̍t lâng hoān-chōe , 20 Sim-lī kî-û ê sū ,  kap i só͘ kiâⁿ pōe-poān ê sū ,  kiám bô kì tī Í-sek-lia̍t chiah ê ông ê kì-lio̍k mah?21 Hit-sî Í-sek-lia̍t peh-sìⁿ hun chòe nn̄g-pêng ,  peh-sìⁿ chi̍t-pòaⁿ tè Ki-la̍p ê kiáⁿ Thê-pí-nî ,  beh siat-li̍p i chòe ông ,  koh chi̍t-pòaⁿ tè Àm-lī , 22 Chóng-sī tè Àm-lī ê peh-sìⁿ iâⁿ-kè tè Ki-la̍p ê kiáⁿ Thê-pí-nî ê peh-sìⁿ ;  Thê-pí-nî sí ,  Àm-lī chiū chòe ông , 23 Iû-tāi ông A-sat saⁿ-cha̍p-it nî ,  Àm-lī chē-ūi chòe Í-sek-lia̍t ông ,  kiōng cha̍p-jī nî ;  tī Tek-sat chòe ông la̍k nî , 24 Àm-lī ēng gûn nn̄g tha-liân-tek tùi Sat-má bóe Sat-má-lī-a soaⁿ ,  tī soaⁿ-téng khí-chō ;  chiū chiàu hit ê soaⁿ ê goân-chú Sat-má ê miâ ,  kā só͘ khí ê siâⁿ hō-miâ kiò Sat-má-lī-a , 25 Àm-lī kiâⁿ Iâ-hô-hoa khòaⁿ-chòe pháiⁿ ê sū ,  pí i í-chêng it-chhè ê ông koh khah pháiⁿ , 26 In-ūi i kiâⁿ Nî-pat ê kiáⁿ Iâ-lô-phò-àm ê lō͘ ,  kap i hō͘ Í-sek-lia̍t lâng hoān-chōe ê chōe ,  ēng hu-ké ê sū lâi kek Iâ-hô-hoa Í-sek-lia̍t ê Siōng-tè ê siū-khì , 27 Àm-lī kî-û só͘ kiâⁿ ê sū ,  kap i só͘ hián-chhut ê lêng-le̍k ,  kiám bô kì tī Í-sek-lia̍t chiah ê ông ê kì-lio̍k mah?28 Àm-lī kap i ê lia̍t-chó͘ tâng-khùn ,  bâi-chòng tī Sat-má-lī-a ;  i ê kiáⁿ A-hap sòa-chiap i chòe ông , 29 Iû-tāi ông A-sat saⁿ-cha̍p-poeh nî ,  Àm-lī ê kiáⁿ A-hap chē-ūi ,  chòe Í-sek-lia̍t ông ;  Àm-lī ê kiáⁿ A-hap tī Sat-má-lī-a chòe Í-sek-lia̍t ông jī-cha̍p-jī nî , 30 Àm-lī ê kiáⁿ A-hap kiâⁿ Iâ-hô-hoa khòaⁿ-chòe pháiⁿ ê sū ,  pí i í-chêng it-chhè ê ông koh khah pháiⁿ , 31 I kiâⁿ Nî-pat ê kiáⁿ Iâ-lô-phò-àm ê chōe ,  iáu-kú lia̍h chòe sió-khóa ;  koh chhōa Se-tùn ông Iat-pa-le̍k ê cha-bó͘-kiáⁿ Iâ-sé-piat chòe bó͘ ,  khì ho̍k-sāi Pa-le̍k lâi pài i , 32 I tī Sat-má-lī-a só͘ khí Pa-le̍k ê biō ,  tī biō-lāi kā Pa-le̍k khí tôaⁿ , 33 A-hap koh chō A-sià-la̍h ;  A-hap só͘-kiâⁿ-ê kek Iâ-hô-hoa Í-sek-lia̍t ê Siōng-tè ê siū-khì ,  pí i í-chêng ê Í-sek-lia̍t lia̍t-ông koh khah siong-tiōng , 34 Tng i chē-ūi ê sî ,  ū Pek-te̍k-lī lâng Hi-i-le̍k khí Iâ-lī-ko siâⁿ ;  hē tōe-ki ê sî ,  sí tōa-kiáⁿ A-pí-lân ,  hē mn̂g ê sî sí soah-bé kiáⁿ Se-kat ;  tú chiàu Iâ-hô-hoa thok Lùn ê kiáⁿ Iok-su-a só͘ kóng ê ōe , 
