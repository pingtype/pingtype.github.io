1 Tāi-pi̍t ông hè-chōe nî-lāu ,  sui-jiân kā i kah-phē ,  iû-goân bōe sio , 2 I hiah ê lô͘-po̍k chiū kā i kóng ,  Tio̍h kā góa ê chú góa ê ông chhē chi̍t ê chāi-sek-lú ,  hō͘ i khiā tī ông ê bīn-chêng lâi hōng-sêng i ;  koh khùn tī lí ê heng-chêng ,  thang hō͘ góa ê chú góa ê ông tit-tio̍h sio , 3 Chiū tī Í-sek-lia̍t ê sì-kéng chhē súi ê cha-bó͘-gín-ná ;  chhē--tio̍h Su-liām chi̍t ê lú-chú ,  miâ A-pí-soah ,  tòa kàu ông hia , 4 Chit ê cha-bó͘-gín-ná súi kàu-ke̍k ;  i hōng-sêng ông ,  su-hāu i ,  Chóng-sī ông bô chhin-kūn i , 5 Hit-sî Hap-ki̍p ê kiáⁿ A-to-nî-ngá chū-ko ,  kóng ,  Góa beh chòe-ông ;  chiū ūi ka-kī pī-pān chhia ,  bé-peng koh gō͘-cha̍p lâng cháu tī i ê thâu-chêng , 6 I ê lāu-pē pêng-sî m̄-bat hō͘ i iu-būn ,  m̄-bat tùi i kóng ,  Lí cháiⁿ-iūⁿ án-ni chòe? I siⁿ-chòe put-chí hó ;  i chhut-sì tī Ap-sa-liông ê bé-āu , 7 I kap Sé-ló͘-ngá ê kiáⁿ Iok-ap ,  kap chè-si A-pí-a-tha chham-siông ;  in chiū tè A-to-nî-ngá ,  lâi pang-chān i , 8 Chóng-sī chè-si Sat-tok ,  kap Iâ-hô-iâ-tāi ê kiáⁿ Pí-ná-ngá ,  sian-ti Ná-tan ,  kap Sī-múi ,  Lī-í ,  kap Tāi-pi̍t ê ióng-sū ,  lóng bô ūi A-to-nî-ngá , 9 A-to-nî-ngá tī kūn Ún-lô-kiat ,  Só-hi-lia̍t ê chio̍h-pôaⁿ piⁿ ,  thâi iûⁿ ,  gû ,  kap pûi ê cheng-siⁿ ,  chhiáⁿ i ê chèng hiaⁿ-tī ,  chiū-sī ông ê kiáⁿ ,  í-ki̍p Iû-tāi só͘ ū chòe ông ê jîn-sîn ê chèng-lâng , 10 To̍k-to̍k sian-ti Ná-tan ,  kap Pí-ná-ngá ,  í-ki̍p ióng-sū ,  kap i ê sió-tī Só͘-lô-bûn ,  i lóng bô chhiáⁿ in , 11 Ná-tan kā Só͘-lô-bûn ê lāu-bú Poa̍t-sī-pa kóng ,  Hap-ki̍p ê kiáⁿ A-to-nî-ngá chòe-ông lah ,  lí bô thiaⁿ-kìⁿ mah? Lán ê chú Tāi-pi̍t iā m̄-chai , 12 Taⁿ lí lâi ,  góa thòe lí táⁿ-sǹg ,  thang pó-choân lí ê sìⁿ-miā ,  kap lí ê kiáⁿ Só͘-lô-bûn ê sìⁿ-miā , 13 Lí ji̍p--khì kìⁿ Tāi-pi̍t ông ,  kā i kóng ,  Góa ê chú góa ê ông ah ,  lí kiám m̄-bat tùi lí ê lú-pī chiù-chōa kóng ,  Lí ê kiáⁿ Só͘-lô-bûn beh sòa-chiap góa chòe-ông ,  i beh chē góa ê ūi mah? cháiⁿ-iūⁿ A-to-nî-ngá chòe-ông ah?14 Lí tī-hia kap ông kóng-ōe ê sî ,  góa iā tè lí ê ka-chiah-āu ji̍p--khì ,  lâi kan-chèng lí ê ōe sī si̍t , 15 Poa̍t-sī-pa ji̍p--khì pâng-lāi kìⁿ ông ,  ông chin lāu ;  Su-liām ê cha-bó͘-gín-ná A-pí-soah teh su-hāu ông , 16 Poa̍t-sī-pa kiok-kiong pài ông ;  ông kóng ,  Lí beh sím-mi̍h?17 I kā i kóng ,  Góa ê chú ah ,  lí bat kí Iâ-hô-hoa lí ê Siōng-tè ,  lâi tùi lí ê lú-pī chiù-chōa ,  kóng ,  Lí ê kiáⁿ Só͘-lô-bûn beh sòa-chiap góa chòe-ông ,  i beh chē tī góa ê ūi , 18 Khòaⁿ ah ,  taⁿ A-to-nî-ngá chòe-ông ,  góa ê chú góa ê ông lí iā m̄-chai , 19 I ū thâi chōe-chōe gû ,  pûi ê cheng-siⁿ ,  kap iûⁿ ,  chhiáⁿ ông ê chèng-kiáⁿ ,  kap chè-si A-pí-a-tha ,  kap kun-tiúⁿ Iok-ap ;  to̍k-to̍k lí ê lô͘-po̍k Só͘-lô-bûn ,  i bô chhiáⁿ , 20 Góa ê chú góa ê ông ah ,  Í-sek-lia̍t chèng-lâng ê ba̍k-chiu lóng teh khòaⁿ lí ,  thèng-hāu lí kā in kóng ,  chī-chūi beh sòa-chiap góa ê chú góa ê ông ,  lâi chē i ê ūi , 21 Nā bô ,  kàu góa ê chú góa ê ông kap lia̍t-chó͘ saⁿ-kap khùn liáu-āu ,  góa kap góa ê kiáⁿ Só͘-lô-bûn beh sǹg-chòe ū-chōe ê lâng , 22 Khòaⁿ ah ,  i iáu teh kap ông kóng-ōe ê sî ,  sian-ti Ná-tan iā ji̍p-lâi , 23 Ū lâng kā ông kóng ,  Sian-ti Ná-tan tī-chia ,  Ná-tan ji̍p-khì ông ê bīn-chêng ,  phak tī tōe--nih pài ông , 24 Ná-tan kóng ,  Góa ê chú góa ê ông ,  lí kiám ū kóng ,  A-to-nî-ngá beh sòa-chiap góa chòe-ông ,  beh chē góa ê ūi mah?25 In-ūi kin-á-ji̍t i lo̍h--khì ,  thâi chōe-chōe gû ,  kap pûi ê cheng-siⁿ ,  kap iûⁿ ,  chhiáⁿ ông ê chèng-kiáⁿ ,  kap chiah ê kun-tiúⁿ ,  kap chè-si A-pí-a-tha ;  khòaⁿ ah ,  in tī i ê bīn-chêng lim-chia̍h ,  chiū kóng ,  Goān A-to-nî-ngá ông bān-sòe , 26 To̍k-to̍k góa ,  chiū-sī lí ê lô͘-po̍k ,  kap chè-si Sat-tok ,  kap Iâ-hô-iâ-tāi ê kiáⁿ Pí-ná-ngá ,  í-ki̍p lí ê lô͘-po̍k Só͘-lô-bûn ,  i lóng bô chhiáⁿ , 27 Che sī góa ê chú góa ê ông só͘ chòe ,  iā bô kā lí ê lô͘-po̍k kóng ,  chī-chūi beh sòa-chiap góa ê chú góa ê ông ,  chē i ê ūi mah?28 Tāi-pi̍t ông ìn kóng ,  Kā góa kiò Poa̍t-sī-pa lâi ,  I chiū ji̍p-lâi ông ê bīn-chêng ,  tī ông ê bīn-chêng khiā--teh , 29 Ông chiù-chōa kóng ,  Góa kí kiù góa ê sìⁿ-miā thoat-lī it-chhè ê hoān-lān ,  éng-oa̍h ê Iâ-hô-hoa lâi kóng , 30 Góa kì-jiân kí Iâ-hô-hoa Í-sek-lia̍t ê Siōng-tè tùi lí chiù-chōa ,  kóng ,  Lí ê kiáⁿ Só͘-lô-bûn beh sòa-chiap góa chòe-ông ,  i beh chē góa ê ūi lâi thòe góa ,  góa kin-á-ji̍t beh chiàu án-ni kiâⁿ , 31 Poa̍t-sī-pa chiū kiok-kiong phak tī tōe--nih ,  pài ông ,  kóng ,  Goān góa ê chú Tāi-pi̍t ông bān-bān-sòe , 32 Tāi-pi̍t ông koh kóng ,  Kā góa kiò chè-si Sat-tok ,  sian-ti Ná-tan ,  kap Iâ-hô-iâ-tāi ê kiáⁿ Pí-ná-ngá lâi ;  in chiū lóng lâi ông ê bīn-chêng , 33 Ông kā in kóng ,  Tio̍h chhōa lín ê chú hiah ê lô͘-po̍k kap lín khì ,  hō͘ góa ê kiáⁿ Só͘-lô-bûn khiâ góa ê lô ,  hō͘ i lo̍h-khì kàu Ki-hùn ; 34 tī-hia chè-si Sat-tok ,  kap sian-ti Ná-tan ,  tio̍h ēng iû boah i chòe Í-sek-lia̍t ông ;  lín iā tio̍h pûn sàu-kak ,  kóng ,  Goān Só͘-lô-bûn ông bān-sòe , 35 Jiân-āu tè i chiūⁿ-lâi ,  i beh lâi chē góa ê ūi ,  sòa-chiap góa chòe-ông ;  in-ūi góa siat-li̍p i chòe Í-sek-lia̍t kap Iû-tāi ê kun-ông , 36 Iâ-hô-iâ-tāi ê kiáⁿ Pí-ná-ngá ìn ông kóng ,  A-bēng ,  goān Iâ-hô-hoa góa ê chú góa ê ông ê Siōng-tè iā án-ni kóng , 37 Iâ-hô-hoa cháiⁿ-iūⁿ kap góa ê chú góa ê ông tī-teh ,  goān I chiàu án-ni kap Só͘-lô-bûn tī-teh ,  koh hō͘ i ê kok-ūi pí góa ê chú Tāi-pi̍t ông ê kok-ūi koh khah tōa , 38 Tùi án-ni chè-si Sat-tok ,  sian-ti Ná-tan ,  Iâ-hô-iâ-tāi ê kiáⁿ Pí-ná-ngá ,  kap Ki-lī-thê lâng ,  Pí-lī-thê lâng ,  lóng lo̍h-khì ,  hō͘ Só͘-lô-bûn khiâ Tāi-pi̍t ông ê lô ,  sàng i kàu Ki-hùn , 39 chè-si Sat-tok chiū tùi Pò͘-pîⁿ-lāi the̍h tóe-iû ê kak ,  ēng iû boah Só͘-lô-bûn ;  lâng chiū pûn sàu-kak ,  chèng peh-sìⁿ lóng kóng ,  Goān Só͘-lô-bûn ông bān-sòe , 40 Chèng peh-sìⁿ tè i chiūⁿ--lâi ,  koh pûn ta̍t-á ,  tōa-tōa hoaⁿ-hí ,  tì-kàu tōe in-ūi in ê siaⁿ kàu beh li̍h-khui , 41 A-to-nî-ngá í-ki̍p kap i tī-teh hiah ê lâng-kheh tú-á chia̍h-toh soah thiaⁿ-kìⁿ ,  Iok-ap thiaⁿ-kìⁿ sàu-kak ê siaⁿ chiū kóng ,  Siâⁿ-lāi cháiⁿ-iūⁿ ū hōa-hōa-háu ê siaⁿ ah? I iáu teh kóng ê sî ,  khòaⁿ ah ,  chè-si A-pí-a-tha ê kiáⁿ Iok-ná-tan lâi , 42 A-to-nî-ngá kā i kóng ,  Ji̍p-lâi ,  lí sī thò-tòng lâng ,  pit-tiāⁿ sī pò hó siau-sit , 43 Iok-ná-tan ìn A-to-nî-ngá kóng ,  Ū-iáⁿ lán ê chú Tāi-pi̍t ông í-keng siat-li̍p Só͘-lô-bûn chòe-ông ; 44 ông chhe chè-si Sat-tok ,  sian-ti Ná-tan ,  Iâ-hô-iâ-tāi ê kiáⁿ Pí-ná-ngá ,  kap Ki-lī-thê lâng ,  Pí-lī-thê lâng ,  kap Só͘-lô-bûn khì ,  in hō͘ i khiâ ông ê lô ; 45 chè-si Sat-tok kap sian-ti Ná-tan ,  tī Ki-hùn í-keng boah i chòe-ông ;  in lóng tùi hia chiūⁿ-lâi chin hoaⁿ-hí ,  tì-kàu siâⁿ ìn siaⁿ ;  che chiū-sī lín só͘ thiaⁿ-kìⁿ ê siaⁿ ; 46 koh Só͘-lô-bûn í-keng chē kok-ūi , 47 Ông ê jîn-sîn iā lâi kā lán ê chú Tāi-pi̍t ông chiok-hok ,  kóng ,  Goān lí ê Siōng-tè hō͘ Só͘-lô-bûn ê miâ ,  pí lí ê miâ ,  khah-iâⁿ ,  hō͘ i ê kok-ūi ,  pí lí ê kok-ūi ,  khah-tōa ;  ông chiū tī chhn̂g--nih àⁿ--lo̍h-khì pài , 48 Ông iā án-ni kóng ,  Iâ-hô-hoa Í-sek-lia̍t ê Siōng-tè sī eng-kai o-ló--ê ,  in-ūi I siúⁿ-sù góa ū chi̍t-lâng kin-á-ji̍t chē góa ê ūi ,  góa iā chhin-ba̍k khòaⁿ-kìⁿ , 49 Hiah-ê kap A-to-nî-ngá tī-teh ê lâng-kheh lóng kiaⁿ-hiâⁿ khí-lâi ,  ta̍k-lâng kiâⁿ in ê lō͘ , 50 A-to-nî-ngá ūi-tio̍h Só͘-lô-bûn chiū kiaⁿ ,  khí-lâi khì khîⁿ tôaⁿ-kak , 51 Ū lâng kā Só͘-lô-bûn kóng ,  Khòaⁿ ah ,  A-to-nî-ngá kiaⁿ Só͘-lô-bûn ông ,  in-ūi i khîⁿ tôaⁿ-kak ,  kóng ,  Goān Só͘-lô-bûn ông kin-á-ji̍t tùi góa chiù-chōa ,  tek-khak bô ēng to thâi-sí i ê lô͘-po̍k , 52 Só͘-lô-bûn kóng ,  I nā beh chòe hó-lâng ,  chi̍t ki thâu-mn̂g iā bōe ka-la̍uh tī tōe--nih ;  nā khòaⁿ i ū pháiⁿ ,  chiū tek-khak tio̍h sí , 53 Só͘-lô-bûn ông chiū chhe lâng khì ,  in chiū tòa i tùi tôaⁿ--nih lo̍h-lâi ,  I chiū lâi pài tī Só͘-lô-bûn ông ê bīn-chêng ,  Só͘-lô-bûn kā i kóng ,  Lí tò-khì lí ê chhù , 
