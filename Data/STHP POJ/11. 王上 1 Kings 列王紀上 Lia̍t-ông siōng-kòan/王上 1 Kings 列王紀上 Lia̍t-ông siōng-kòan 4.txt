1 Só͘-lô-bûn ông chòe Í-sek-lia̍t chèng-lâng ê ông , 2 I só͘ ū ê jîn-sîn kì tī ē-bīn: Sat-tok ê kiáⁿ A-sat-lī-ngá chòe chè-si ; 3 Sī-sa nn̄g ê kiáⁿ Í-lī-hô-lia̍t A-hi-a chòe pì-su ;  A-hi-lu̍t ê kiáⁿ Iok-sa-hoat chòe sú-koaⁿ ; 4 Iâ-hô-iâ-tāi ê kiáⁿ Pí-ná-ngá chòe kun-tiúⁿ ;  Sat-tok kap A-pí-a-tha chòe chè-si ; 5 Ná-tan ê kiáⁿ A-sat-lī-ngá chòe chèng-koaⁿ-tiúⁿ ;  Ná-tan ê kiáⁿ Sat-pò͘-tek chòe chè-si ,  iā chòe ông ê pêng-iú ; 6 A-hi-soah chòe koán-ke--ê ;  A-pí-tāi ê kiáⁿ A-to-nî-lân chòe tok-kang--ê , 7 Só͘-lô-bûn tī Í-sek-lia̍t choân-tōe siat-li̍p cha̍p-jī ê koaⁿ-oân ,  in ūi-tio̍h ông kap i ê ke pī-pān chia̍h-mi̍h ,  múi-nî ta̍k-lâng chi̍t-ge̍h-ji̍t pī-pān chia̍h-mi̍h , 8 In ê miâ kì tī ē-tóe: tī Í-hoat-liân soaⁿ-tōe ,  ū Piān-hō͘-jíⁿ ; 9 Tī Má-ka-su ,  Sa-pin ,  Pek-sī-be̍k ,  Í-lûn-pek-hap-lâm ,  Ū Piān-tī-kah ; 10 tī A-ló͘-po̍k ,  ū Piān-hi-sek ,  i iā tī So-ko kap Hi-hut choân-tōe ; 11 tī To-jíⁿ ê choân soaⁿ-tōe ,  ū Piān-a-pí-ná-ta̍t ;  i chhōa Só͘-lô-bûn ê cha-bó͘-kiáⁿ Tha-hoat chòe-bó͘ ; 12 tī Tha-la̍p ,  kap Bí-kiat-to ,  kap óa-kūn Sat-la̍h-tha-ná ,  Iâ-su-lia̍t ē-pêng ê Pek-siān choân-tōe ,  tùi Pek-siān kàu A-pek-bí-hô-la̍h ,  kàu Iok-liām ê gōa-bīn ,  ū A-hi-lu̍t ê kiáⁿ Pa-ná ; 13 tī Ki-lia̍t ê la̍h-boa̍t ,  ū Piān-ki-pia̍t ,  i iā tī Ki-lia̍t ê Má-ná-se kiáⁿ-sun Gāi-jíⁿ hiah ê siâⁿ ,  Pa-san ê A-jíⁿ-ko-pek tōe ê tōa-siâⁿ ,  la̍k-cha̍p chō siâⁿ ,  lóng ū siâⁿ-chhiûⁿ kap tâng ê mn̂g-kông ; 14 tī Má-hap-liām ū Ek-to ê kiáⁿ A-hi-ná-ta̍t ; 15 tī Ná-hut-tha-lī ū A-hi-má-su ,  i iā chhōa Só͘-lô-bûn chi̍t ê cha-bó͘-kiáⁿ Pa-si̍t-boa̍t chòe-bó͘ ; 16 tī A-siat kap A-lo̍k ū Hō͘-su ê kiáⁿ Pa-ná ; 17 tī Í-sat-ka ū Phàⁿ-lō͘-a ê kiáⁿ Iok-sa-hoat ; 18 tī Piān-ngá-bín ū Í-la̍h ê kiáⁿ Sī-múi ; 19 tī Ki-lia̍t tōe ,  ū O͘-lī ê kiáⁿ Ki-pia̍t ;  i iā tī A-mô͘-lī ông Se-hông kap Pa-san ông Go̍k ê tōe ,  to̍k-to̍k i chi̍t-lâng tī-hia chòe-koaⁿ , 20 Iû-tāi kap Í-sek-lia̍t chèng-lâng chin-chōe ,  chhin-chhiūⁿ hái-piⁿ ê soa hiah-chōe ,  iā chia̍h ,  iā lim ,  iā chin khoài-lo̍k , 21 Tùi Tōa-hô kàu Hui-lī-sū tōe ,  ti̍t-kàu Ai-ki̍p pian-kài hiah ê kok ,  Só͘-lô-bûn lóng koán-hat in ;  Só͘-lô-bûn oa̍h-teh ê ji̍t ,  in lóng chìn-kòng ho̍k-sāi i , 22 Só͘-lô-bûn ta̍k-ji̍t só͘ ēng lâi chia̍h-ê ,  iù ê mī-hún saⁿ-cha̍p ko-jíⁿ ,  chho͘ ê mī-hún la̍k-cha̍p ko-jíⁿ ; 23 pûi ê gû cha̍p-chiah ,  chháu-tiûⁿ ê gû jī-cha̍p chiah ,  iûⁿ chi̍t-pah chiah ,  iáu ū lo̍k ,  lêng-iông ,  chhiah-lo̍k ,  kap pûi ê koe , 24 In-ūi i koán-hat Tôa-hô chit-pêng ê choân-tōe ,  tùi Thê-hut-sat kàu Ka-sat ,  chiū-sī hit ê Hô chit-pêng chiah ê ông ;  koh tī i sì-ûi ê sì-hng ,  lóng hióng-siū thài-pêng , 25 Só͘-lô-bûn oa̍h-teh ê ji̍t ,  tùi Tàn kàu Pia̍t-sī-pa ê Iû-tāi lâng kap Í-sek-lia̍t lâng lóng an-jiân khiā-khí ,  ta̍k-lâng tī i ê phû-tô-chhiū-kha ,  kap bû-hoa-kó chhiū-kha , 26 Só͘-lô-bûn ū sì-bān keng thò chhia ê bé-pâng ,  ū bé-peng chi̍t-bān nn̄g-chheng , 27 Hiah ê koaⁿ-oân ,  ta̍k-ê chiàu i ê ge̍h-hūn ,  kā Só͘-lô-bûn ông ,  kap kìⁿ-nā chē Só͘-lô-bûn ông ê toh--ê ,  pī-pān chia̍h-mi̍h ,  lóng bô khiàm chi̍t-hāng , 28 Kok-lâng chīn i ê chit ,  ūi-tio̍h bé kap gâu-pháu ê bé ,  tòa tōa-be̍h kap chháu-liāu kàu in ê só͘-chāi , 29 Siōng-tè siúⁿ-sù Só͘-lô-bûn tì-hūi chhang-miâ ke̍k-tōa ,  sim iā khui-khoah ,  chhin-chhiūⁿ hái-piⁿ ê soa , 30 Só͘-lô-bûn ê tì-hūi pôaⁿ-kè tang-hng ê lâng ê tì-hūi ,  kap Ai-ki̍p it-chhè ê tì-hūi , 31 I ê tì-hūi iâⁿ-kè bān-lâng ,  iâⁿ-kè Í-su-la̍h lâng Í-thàm ,  kap Má-hat ê kiáⁿ Hi-bān ,  Kah-kok ,  Ta̍t-tāi ;  i ê miâ-siaⁿ pò-iông tī sì-ûi lia̍t-kok , 32 I chòe chim-giân saⁿ-chheng kù ;  si-koa chi̍t-chheng liân gō͘ siú , 33 I káng-lūn chháu-ba̍k ,  tùi Lī-pa-lùn ê pek-hiuⁿ-chhiū kàu chhiûⁿ-téng hoat--khí-lâi ê giû-chhek-chháu ;  koh káng-lūn cháu-siù ,  pe-chiáu ,  thâng-thōa ,  chúi-cho̍k , 34 Ū lâng tùi lia̍t-pang lâi ,  thiaⁿ Só͘-lô-bûn tì-hūi ê ōe ,  thiⁿ-ē lia̍t-ông thiaⁿ-kìⁿ Só͘-lô-bûn ê tì-hūi ,  iā ū chhe lâng lâi , 
