1 Nî-pat ê kiáⁿ Iâ-lô-phò-àm ông cha̍p-poeh nî ,  A-pí-iáng chē-ūi chòe Iû-tāi ông , 2 Tī Iâ-lō͘-sat-léng chòe ông saⁿ-nî ;  i ê lāu-bú miâ kiò Má-ka ,  sī Ap-sa-liông ê cha-bó͘-kiáⁿ , 3 A-pí-iáng kiâⁿ i ê lāu-pē chiông-chêng só͘ kiâⁿ it-chhè ê chōe-ok ;  i ê sim bô chhin-chhiūⁿ i ê chó͘ Tāi-pi̍t ê sim ,  choan-it ǹg Iâ-hô-hoa i ê Siōng-tè , 4 Chóng-sī Iâ-hô-hoa i ê Siōng-tè ,  in-ūi Tāi-pi̍t ê iân-kò͘ ,  hō͘ i tī Iâ-lō͘-sat-léng ū chi̍t pha teng ,  hō͘ i ê kiáⁿ sòa-chiap i ê ūi ,  koh hō͘ Iâ-lō͘-sat-léng kian-kò͘ , 5 In-ūi Tāi-pi̍t tû Hek-lâng O͘-lī-à hit kiāⁿ sū í-gōa ,  lóng sī kiâⁿ Iâ-hô-hoa só͘ khòaⁿ-chòe hó ê ,  it-seng bô ûi-pōe só͘ bēng-lēng i ê , 6 Lô-phò-àm kap Iâ-lô-phò-àm it-seng siông-siông kau-chiàn , 7 A-pí-iáng kî-û ê sū ,  kìⁿ i só͘-kiâⁿ-ê ,  kiám bô kì tī Iû-tāi lia̍t-ông ê kì-lio̍k mah? A-pí-iáng iā ū kap Iâ-lô-phò-àm kau-chiàn , 8 A-pí-iáng kap i ê lia̍t-chó͘ tâng-khùn ;  lâng bâi-chòng i tī Tāi-pi̍t ê siâⁿ ;  i ê kiáⁿ A-sat sòa-chiap i chòe ông , 9 Í-sek-lia̍t ông Iâ-lô-phò-àm jī-cha̍p nî ,  A-sat khí-thâu chòe ông tī Iû-tāi , 10 Tī Iâ-lō͘-sat-léng chòe ông sì-cha̍p-it nî ;  i ê má miâ-kiò Má-ka ,  sī Ap-sa-liông ê cha-bó͘-kiáⁿ , 11 A-sat kiâⁿ Iâ-hô-hoa só͘ khòaⁿ-chòe hó-ê ,  chhin-chhiūⁿ i ê chó͘ Tāi-pi̍t chi̍t-iūⁿ ; 12 tùi kok-lāi tû-khì loân-tông ;  koh tû-khì i ê lia̍t-chó͘ só͘ chòe it-chhè ê ngó͘-siōng ; 13 koh pián i ê má Má-ka thài-hō͘ ê ūi ,  in-ūi i ūi A-sià-la̍h bat chng khó-ò͘ⁿ ê siōng ,  A-sat chhò i ê siōng ,  sio i tī Khip-lûn khoe-piⁿ , 14 To̍k-to̍k soaⁿ-thâu-tôaⁿ bô hòe--khì ;  chóng-sī A-sat it-seng choan-it ê sim ǹg Iâ-hô-hoa , 15 I chiong i ê lāu-pē só͘ hun-piat chòe-sèng ,  kap i pún-sin só͘ hun-piat chòe-sèng ê kim ,  gûn ,  kap khì-kū ,  lóng tòa kàu Iâ-hô-hoa ê tiān , 16 A-sat kap Í-sek-lia̍t ông Pa-sa it-seng ê ji̍t siông-siông kau-chiàn , 17 Í-sek-lia̍t ông Pa-sa chiūⁿ-lâi kong-kek Iû-tāi ,  khí La̍h-má ,  beh chó͘-tòng lâng chhut-ji̍p tī Iû-tāi ông A-sat hia , 18 A-sat chiū chiong Iâ-hô-hoa tiān ê hú-khò͘ ,  kap ông-kiong ê hú-khò͘ ,  só͘ chhun ê kim-gûn ,  lóng kau i ê lô͘-po̍k ê chhiú ,  A-sat ông chhe in kàu khiā-khí tī Tāi-má-sek ê A-lân ông ,  Hi-sûn ê sun ,  Tha-pek-lī-bún ê kiáⁿ ,  Piān-hap-ta̍t hia ,  kóng , 19 Góa kap lí ū iok chhin-chhiūⁿ góa ê lāu-pē kap lí ê lāu-pē chi̍t-iūⁿ ;  taⁿ góa ēng kim-gûn chòe lé-mi̍h sàng lí ,  chhiáⁿ lí khì hòe-bô lí kap Í-sek-lia̍t ông Pa-sa só͘ li̍p ê iok ,  hō͘ i lī-khui góa , 20 Piān-hap-ta̍t thiaⁿ-thàn A-sat ông ê ōe ,  chhe i hiah ê kun-tiúⁿ khì kong-kek Í-sek-lia̍t ê siâⁿ ;  i chiū kong-phòa Í-lûn ,  Tàn ,  A-pek-pek-má-ka ,  Ki-nî-lia̍t choân-tōe ,  Ná-hut-tha-lī choân-tōe , 21 Pa-sa thiaⁿ-kìⁿ ,  chiū thêng kang ,  bô koh khí La̍h-má ;  chiū tòa tī Tek-sat , 22 Tùi án-ni ,  A-sat ông chhut bēng-lēng hō͘ Iû-tāi chèng-lâng ,  bô chi̍t-lâng ōe the--tit ;  in chiū poaⁿ-sóa Pa-sa só͘ ēng lâi khí La̍h-má ê chio̍h-thâu kap chhâ ;  A-sat ông ēng i lâi khí Piān-ngá-bín ê Ka-pa kap Bí-su-pa , 23 A-sat kî-û ê sū ,  kap i ê lêng-le̍k ,  í-ki̍p i it-chhè ê só͘-chòe ,  kap i só͘ khí ê siâⁿ ,  kiám bô kì tī Iû-tāi lia̍t-ông ê kì-lio̍k mah? A-sat nî-lāu ê sî ,  i ê kha ū phòa-pīⁿ , 24 A-sat kap i ê lia̍t-chó͘ tâng-khùn ,  kap i ê chó͘ chòng tī i ê chó͘ Tāi-pi̍t ê siâⁿ ;  i ê kiáⁿ Iok-sa-hoat sòa-chiap i chòe ông , 25 Iû-tāi ông A-sat jī--nî ,  Iâ-lô-phò-àm ê kiáⁿ Ná-tap khí-thâu chòe ông tī Í-sek-lia̍t ;  i chòe ông tī Í-sek-lia̍t nn̄g-nî , 26 Ná-tap kiâⁿ Iâ-hô-hoa só͘ khòaⁿ-chòe pháiⁿ ê sū ,  kiâⁿ i ê lāu-pē ê lō͘ ,  kap i ê lāu-pē hō͘ Í-sek-lia̍t hoān-chōe ê chōe , 27 Í-sat-ka cho̍k A-hi-ngá ê kiáⁿ Pa-sa pōe-poān i ,  Pa-sa phah-sí i tī Hui-lī-sū lâng ê Ki-pí-tùn ;  hit-sî Ná-tap kap Í-sek-lia̍t chèng-lâng ûi-khùn Ki-pí-tùn , 28 Iû-tāi ông A-sat saⁿ--nî ,  Pa-sa phah-sí i ,  lâi chhoàn i ê ūi , 29 I chi̍t-ē chòe ông ,  chiū phah-sí Iâ-lô-phò-àm choân-ke ,  kìⁿ-ū chhoán-khùi--ê ,  bô kā Iâ-lô-phò-àm lâu chi̍t-ê ,  lóng-chóng bia̍t i ;  sī chiàu Iâ-hô-hoa thok I ê lô͘-po̍k Sī-lô lâng A-hi-ngá só͘ kóng ê ōe , 30 Che sī in-ūi Iâ-lô-phò-àm só͘ hoān ê chōe ,  kap i só͘ hō͘ Í-sek-lia̍t lâng hoān-chōe ê chōe ;  in-ūi i só͘ kek-tōng-ê ,  chiū-sī kek-tōng Iâ-hô-hoa Í-sek-lia̍t ê Siōng-tè ê siū-khì , 31 Ná-tap kî-û ê sū ,  kìⁿ i só͘ kiâⁿ ê ,  kiám bô lóng kì tī Í-sek-lia̍t lia̍t-ông ê kì-lio̍k mah?32 A-sat kap Í-sek-lia̍t ông Pa-sa it-seng siông-siông kau-chiàn , 33 Iû-tāi ông A-sat saⁿ--nî ,  A-hi-ngá ê kiáⁿ Pa-sa tī Tek-sat chē-ūi chòe Í-sek-lia̍t chèng-lâng ê ông ,  kiōng jī-cha̍p-sì nî , 34 I kiâⁿ Iâ-hô-hoa só͘ khòaⁿ-chòe pháiⁿ ê sū ,  kiâⁿ Iâ-lô-phò-àm ê lō͘ ,  kap i hō͘ Í-sek-lia̍t lâng hoān-chōe ê chōe , 
