1 A-hap chiong Í-lī-a it-chhè só͘-kiâⁿ-ê ,  kap i ēng to thâi chèng sian-ti ê sū ,  lóng kā Iâ-sé-piat kóng , 2 Iâ-sé-piat chiū chhe lâng khì kìⁿ Í-lī-a ,  kā i kóng ,  Bîn-á-ji̍t iok-lio̍k chit-sî ,  góa nā bô hō͘ lí ê sìⁿ-miā chhin-chhiūⁿ in tiong-kan chi̍t-lâng ê sìⁿ-miā chi̍t-iūⁿ ,  goān hiah ê siōng-tè ka-pē chek-hoa̍t góa , 3 Í-lī-a khòaⁿ-kìⁿ án-ni ,  chiū khí-lâi cháu ,  lâi tô-miā ,  kàu Iû-tāi ê Pia̍t-sī-pa ,  chiong lô͘-po̍k lâu tī-hia , 4 Ka-kī ji̍p-khì khòng-iá ,  kiâⁿ chi̍t-ji̍t ê lō͘-chām ,  kàu chi̍t châng lô-têng-chhiū kha ;  chiū chē tī-hia kiû sí ,  kóng ,  Taⁿ soah--lah ;  Iâ-hô-hoa ah ,  kiû Lí chhú góa ê sìⁿ-miā ,  in-ūi góa bô pí góa ê lia̍t-chó͘ khah-iâⁿ , 5 Chiū tó tī lô-têng-chhiū kha ,  khùn--khì ;  ū thiⁿ-sài lâi tah i ,  kóng ,  Khí-lâi chia̍h , 6 I khòaⁿ i ,  chiū khòaⁿ-kìⁿ ū piáⁿ pek tī hé-thòaⁿ ê téng-bīn ,  koh ū chi̍t pân chúi tī i ê thâu-khak piⁿ ;  i chiū chia̍h chiū lim ,  koh tó--lo̍h-khì , 7 Iâ-hô-hoa ê thiⁿ-sài tē-jī-pái koh lâi tah i ,  kóng ,  Khí-lâi chia̍h ah ,  in-ūi lō͘ chin hn̄g ;  lí kiâⁿ bô hoat-tit , 8 I chiū khí-lâi chia̍h i ,  lim i ;  óa-khò chit-pái chia̍h ê la̍t ,  kiâⁿ sì-cha̍p ji̍t ,  sì-cha̍p mî ,  kàu Siōng-tè ê soaⁿ ,  chiū-sī Hô-lia̍t soaⁿ , 9 I kàu hia ,  ji̍p chi̍t ê tōng ,  chiū tiàm hí(**hit)-lāi ;  khòaⁿ ah ,  Iâ-hô-hoa ê ōe lîm-kàu i ,  kā i kóng ,  Í-lī-a ah ,  lí tī-chia chhòng sím-mi̍h?10 I ìn kóng ,  Góa ūi-tio̍h Iâ-hô-hoa bān-kun ê Siōng-tè tōa jia̍t-sim ;  in-ūi Í-sek-lia̍t lâng khì-sak Lí ê iok ,  húi-hoāi Lí hiah ê tôaⁿ ,  ēng to thâi Lí hiah ê sian-ti ,  chí-ū chhun góa chi̍t-lâng ;  in iáu siàu-siūⁿ góa ê sìⁿ-miā ,  beh chhú i , 11 Kóng ,  Lí chhut-lâi khiā tī soaⁿ--nih ,  tī Iâ-hô-hoa ê bīn-chêng ,  Khòaⁿ ah ,  Iâ-hô-hoa keng-kè ,  ū tōa koh thàu ê hong ,  phòa-li̍h chiah ê soaⁿ ,  phah-chhùi chiah ê chio̍h tī Iâ-hô-hoa ê bīn-chêng ;  chóng-sī Iâ-hô-hoa bô tī hong ê lāi-bīn ;  hong liáu-āu ū tōe-tāng ;  Iâ-hô-hoa iā bô tī tōe-tāng ê tiong-kan , 12 Tōe-tāng liáu-āu ū hé ;  Iâ-hô-hoa iā bô tī hé-tiong ;  hé liáu-āu ,  ū sòe koh khin ê siaⁿ , 13 Í-lī-a thiaⁿ-kìⁿ ,  chiū ēng gōa-saⁿ tà-bīn ,  chhut-khì khiā tī tōng-kháu ,  Khòaⁿ ah ,  ū siaⁿ lîm-kàu i kóng ,  Í-lī-a ah ,  lí tī-chia chhòng sím-mi̍h?14 I kóng ,  Góa ūi-tio̍h Iâ-hô-hoa bān-kun ê Siōng-tè tōa jia̍t-sim ;  in-ūi Í-sek-lia̍t lâng khì-sak Lí ê iok ,  húi-hoāi Lí hiah ê tôaⁿ ,  ēng to thâi Lí hiah ê sian-ti ;  chí-ū chhun góa chi̍t-lâng ,  in iáu siàu-siūⁿ góa ê sìⁿ-miā ,  beh chhú i , 15 Iâ-hô-hoa kā i kóng ,  Khì ah ,  lí tò-khì ,  kàu Tāi-má-sek ê khòng-iá ;  í-keng kàu ,  chiū tio̍h ēng iû boah Hap-siat chòe A-lân ông ; 16 koh boah Lêng-sī ê sun Iâ-hō͘ chòe Í-sek-lia̍t ông ;  koh boah A-pek-bí-hô-la̍h lâng Sa-hoat ê kiáⁿ Í-lī-sa chòe sian-ti sòa-chiap lí , 17 Āu-lâi thoat-lī Hap-siat ê to ê ,  Iâ-hō͘ beh thâi i ;  thoat-lī Iâ-hō͘ ê to ê ,  Í-lī-sa beh thâi i , 18 Chóng-sī Góa tī Í-sek-lia̍t tiong lâu chhit-chheng lâng ,  i ê kha-thâu-u bē-bat kūi Pa-le̍k ,  i ê chhùi bē-bat chim i , 19 Í-lī-a chiū lī-khui hia khì ;  tú-tio̍h Sa-hoat ê kiáⁿ Í-lī-sa ,  i teh lôe-chhân ;  tī i ê thâu-chêng ū cha̍p-jī tùi gû ,  ka-kī kóaⁿ tē cha̍p-jī tùi ;  Í-lī-a keng-kè i hia ,  chiong ka-kī ê saⁿ phoa̍h tī i ê sin-chiūⁿ , 20 Í-lī-sa chiū lī-khui hiah ê gû ,  cháu kàu Í-lī-a ê āu-bīn ,  kóng ,  Kiû lí chún góa tāi-seng chim góa ê pē-bú ,  jiân-āu góa chiū tè lí ,  Í-lī-a kā i kóng ,  Lí tò-khì ,  góa tùi lí ū chòe sím-mi̍h ah?21 Í-lī-sa chiū tùi i hia tò-khì ,  thâi chi̍t-tùi gû ,  ēng thò gû ê khì-kū chú bah ,  hō͘ peh-sìⁿ ;  in chiū chia̍h i ,  I chiū khí-lâi tè Í-lī-a ,  lâi ho̍k-sāi i , 
