1 Sio̍k Ki-lia̍t khiā-khí ê peh-sìⁿ ,  Thê-su-pí lâng Í-lī-a ,  tùi A-hap kóng ,  Góa kí éng-oa̍h Iâ-hô-hoa Í-sek-lia̍t ê Siōng-tè ,  chiū-sī góa khiā tī I ê bīn-chêng--ê ,  lâi kóng ,  chí(**chit) kúi-nî ,  góa nā bô kóng ,  beh bô lō͘-chúi ,  bô hō͘ , 2 Iâ-hô-hoa ê ōe lîm-kàu Í-lī-a kóng , 3 Lí tio̍h lī-khui chia ,  oat tùi tang--sì khì ,  bih tī Iok-tàn hô ê tang--sì ,  Ki-li̍p khoe-piⁿ ; 4 lí beh lim hit ê khoe ê chúi ;  Góa í-keng bēng-lēng o͘-a tī-hia kiong-kip lí , 5 I chiū khì ,  chiàu Iâ-hô-hoa ê ōe lâi kiâⁿ ;  khì tiàm tī Iok-tàn tang--sì ê Ki-li̍p khoe , 6 Chá-khí sî o͘-a kā i tòa piáⁿ kap bah ;  ê-hng sî iā tòa piáⁿ kap bah ;  i lim khoe--nih ê chúi , 7 Āu-lâi khoe-chúi ta ;  in-ūi hit ê tōe-hng bô hō͘-chúi , 8 Iâ-hô-hoa ê ōe lîm-kàu i kóng , 9 Lí khí-lâi khì kàu Se-tùn ê Sat-le̍k-hoat ,  khiā-khí tī-hia ;  khòaⁿ ah ,  Góa í-keng bēng-lēng hit só͘-chāi chi̍t ê chiú-kóaⁿ lâng iúⁿ-chhī lí , 10 I chiū khí-lâi ,  khì Sat-le̍k-hoat ;  kàu siâⁿ-mn̂g ê sî ,  tú-tn̄g ū chi̍t ê chiú-kóaⁿ lâng tī hit só͘-chāi teh khioh-chhâ ,  Í-lī-a chiū kiò i kóng ,  Kiû lí ēng khì-kū iúⁿ tām-po̍h chúi lâi hō͘ góa lim , 11 I khì iúⁿ ê sî ,  Í-lī-a koh kiò i kóng ,  Chhiáⁿ lí sūn-chhiú the̍h tām-po̍h piáⁿ lâi hō͘ góa , 12 Hū-jîn-lâng kóng ,  Góa kí éng-oa̍h ê Iâ-hô-hoa lí ê Siōng-tè lâi kóng ,  góa bô chi̍t ê piáⁿ ,  chí-ū chi̍t-pé-á mī-hún tī tháng--nih ,  kap tām-po̍h iû tī pân--nih ;  khòaⁿ ah ,  góa khioh nn̄g ki chhâ ,  beh tò-khì ūi-tio̍h góa kap góa ê kiáⁿ pek i ,  goán thang chia̍h i ,  chiah sí , 13 Í-lī-a kā i kóng ,  Bián kiaⁿ ;  khì ah ,  chiàu lí só͘-kóng-ê lâi kiâⁿ ;  chóng-sī tāi-seng kā góa chòe chi̍t-ê sòe ê piáⁿ ,  tòa--lâi hō͘ góa ,  jiân-āu ūi-tio̍h lí kap lí ê kiáⁿ chòe i , 14 In-ūi Iâ-hô-hoa Í-sek-lia̍t ê Siōng-tè án-ni kóng ,  Tháng-lāi ê mī-hún bōe kiám-chió ,  pân-lāi ê iû bōe liáu ,  kàu Iâ-hô-hoa lo̍h-hō͘ tī tōe-chiūⁿ ê ji̍t , 15 Hū-jîn-lâng chiū khì ,  chiàu Í-lī-a ê ōe lâi kiâⁿ ;  hū-jîn-lâng kap i ê ke kap Í-lī-a chia̍h chōe-chōe ji̍t , 16 Tháng-lāi ê mī-hún bô kiám ,  pân-lāi ê iû bô liáu ,  tú chiàu Iâ-hô-hoa thok Í-lī-a só͘ kóng ê ōe , 17 Chiah ê tāi-chì liáu-āu ,  chit ê hū-jîn-lâng ,  chiū-sī hit-ke ê chú-lâng ,  i ê kiáⁿ phòa-pīⁿ ,  pīⁿ chin siong-tiōng ,  tì-kàu i bô chi̍t-tiâu khùi-si , 18 Hū-jîn-lâng kā Í-lī-a kóng ,  Siōng-tè ê lô͘-po̍k ah ,  góa kap lí sím-mi̍h kan-sia̍p? Lí lâi góa chia hō͘ Siōng-tè kì-tit góa ê chōe ,  hō͘ góa ê kiáⁿ sí ah , 19 Í-lī-a kā i kóng ,  Chiong lí ê kiáⁿ kau góa ,  Í-lī-a chiū tùi hū-jîn-lâng ê heng-chêng phō--khì ,  tòa kàu só͘ tiàm ê lâu ,  hē tī ka-kī ê chhn̂g ; 20 chiū kiû-kiò Iâ-hô-hoa kóng ,  Iâ-hô-hoa góa ê Siōng-tè ah ,  Lí kiám koh kàng chai-ē tī góa só͘ kap i tòa ê chiú-kóaⁿ lâng ,  hāi-sí i ê kiáⁿ ah?21 Í-lī-a chiū phak tī gín-ná ê seng-khu saⁿ-pái ,  kiû Iâ-hô-hoa kóng ,  Iâ-hô-hoa góa ê Siōng-tè ah ,  kiû Lí hō͘ chit ê gín-ná hôe-hûn , 22 Iâ-hô-hoa thiaⁿ Í-lī-a ê siaⁿ ,  gín-ná ê hûn chiū ho̍k-tò ,  i chiū oa̍h , 23 Í-lī-a chiū phō hit ê gín-ná tùi lâu-téng lo̍h-lâi ,  ji̍p chhù kau hō͘ i ê lāu-bú ,  Í-lī-a kóng ,  Khòaⁿ ah ,  lí ê kiáⁿ oa̍h lah , 24 Hū-jîn-lâng tùi Í-lī-a kóng ,  Taⁿ góa chai lí sī Siōng-tè ê lô͘-po̍k ,  lí só͘ kóng Iâ-hô-hoa ê ōe sī chin-si̍t , 
