1 Hit-sî Iâ-lô-phò-àm ê kiáⁿ A-pí-ngá phòa-pīⁿ ; 2 Iâ-lô-phò-àm tùi i ê bó͘ kóng ,  Lí khí-lâi kái-chong ,  hō͘ lâng m̄-chai lí sī Iâ-lô-phò-àm ê bó͘ ,  khì Sī-lô ,  tī-hia ū sian-ti A-hi-ngá ,  i lūn-kàu góa kóng ,  beh chòe chit ê peh-sìⁿ ê ông , 3 Taⁿ lí ê chhiú tio̍h tòa cha̍p tè mī-pau ,  kap kúi-nā tè phò-phò ê piáⁿ ,  kap chi̍t kan bi̍t ,  khì kìⁿ i ,  i beh kā lí kóng ,  kiáⁿ ōe cháiⁿ-iūⁿ , 4 Iâ-lô-phò-àm ê bó͘ chiū chiàu án-ni kiâⁿ ,  khí-lâi khì Sī-lô ,  lâi kàu A-hi-ngá ê ke ;  A-hi-ngá in-ūi nî-lāu ,  ba̍k-chiu chhâ-chhâ bōe khòaⁿ-kìⁿ , 5 Iâ-hô-hoa kā A-hi-ngá kóng ,  Khòaⁿ ah ,  Iâ-lô-phò-àm ê bó͘ lâi ,  beh ūi-tio̍h i ê kiáⁿ lâi mn̄g lí ,  in-ūi i ū phòa-pīⁿ ;  lí tio̍h án-ni án-ni kā i kóng ;  i ji̍p--lâi ê sî ,  beh chng-chòe pa̍t ê hū-jîn-lâng , 6 I tú-á ji̍p mn̂g ,  A-hi-ngá thiaⁿ-kìⁿ i ê kha-pō͘ siaⁿ ,  chiū kóng ,  Iâ-lô-phò-àm ê bó͘ ah ,  ji̍p-lâi ;  lí siáⁿ-sū chng-chòe pa̍t ê hū-jîn-lâng ah? Góa hōng-chhe pò lí pháiⁿ siau-sit , 7 Lí tò-khì kā Iâ-lô-phò-àm kóng ,  Iâ-hô-hoa Í-sek-lia̍t ê Siōng-tè án-ni kóng ,  Góa kì-jiân tùi peh-sìⁿ-tiong kú-khí lí ,  siat-li̍p lí chòe Góa ê peh-sìⁿ Í-sek-lia̍t ê kun-ông , 8 tùi Tāi-pi̍t ke thiah-li̍h kok ,  siúⁿ-sù lí ;  chóng-sī lí bô chhin-chhiūⁿ Góa ê lô͘-po̍k Tāi-pi̍t ,  chun-siú Góa ê kài-bēng ,  chi̍t-sim tè Góa ,  choan-bū kiâⁿ Góa khòaⁿ-chòe chèng-ti̍t ê sū , 9 Lí kéng-jiân kiâⁿ pháiⁿ iâⁿ-kè it-chhè tī lí í-chêng-ê ,  in-ūi lí ūi ka-kī chō pa̍t ê siōng-tè ,  kap chù ê ngó͘-siōng ,  kek Góa ê siū-khì ,  khì-sak Góa tī lí ê ka-chiah-āu , 10 In-ūi án-ni Góa beh hō͘ chai-ē lîm-kàu Iâ-lô-phò-àm ê ke ,  Góa beh chián-tû sio̍k Iâ-lô-phò-àm ê ta-po͘-teng ,  bô-lūn siū khu-sok-ê ,  á-sī chū-iû-ê ;  tī Í-sek-lia̍t iā beh it-chīn tû Iâ-lô-phò-àm ê ke ,  chhin-chhiūⁿ lâng tû pùn-sò ,  kàu it-chīn liáu , 11 Kìⁿ-sio̍k Iâ-lô-phò-àm ê lâng ,  sí tī siâⁿ-lāi-ê ,  káu beh chia̍h i ;  sí tī chhân-iá-ê ,  khong-tiong ê chiáu beh chia̍h i ,  in-ūi Iâ-hô-hoa í-keng kóng lah , 12 Taⁿ lí khí-lâi tò-khì lí ê ke ;  lí ê kha chi̍t-ē ji̍p siâⁿ ,  kiáⁿ chiū sí , 13 Í-sek-lia̍t chèng lâng beh thî-khàu i ,  bâi-chòng i ,  in-ūi sio̍k Iâ-lô-phò-àm ê lâng ,  chí-ū i tit-tio̍h ji̍p bōng ;  in-ūi tī Iâ-lô-phò-àm ê ke-tiong ,  chí-ū i ǹg Iâ-hô-hoa Í-sek-lia̍t ê Siōng-tè ,  hián-chhut hó-sū , 14 Iâ-hô-hoa beh ūi ka-kī heng-khí chi̍t ê ông ,  koán-lí Í-sek-lia̍t ;  tī hit-ji̍t I beh chián-tû Iâ-lô-phò-àm ê ke ;  sím-mi̍h sî ah? Chit-tia̍p chiū-sī , 15 In-ūi Iâ-hô-hoa beh phah Í-sek-lia̍t lâng ,  chhin-chhiūⁿ chúi-tiong ê lô͘-úi teh iô chi̍t-iūⁿ ;  koh beh pu̍ih-chhut Í-sek-lia̍t ê kun tī I só͘ siúⁿ-sù in lia̍t-chó͘ ê hó-tōe ,  sì-sòaⁿ in tī Tōa-hô hit-pêng ,  in-ūi in chō in ê A-sià-lîm ,  kek Iâ-hô-hoa ê siū-khì , 16 In-ūi Iâ-lô-phò-àm ê chōe ,  chiū-sī i pún-sin só͘ hoān ê chōe ,  koh hō͘ Í-sek-lia̍t lâng hoān-chōe ,  só͘-í Iâ-hô-hoa beh khì-sak Í-sek-lia̍t , 17 Iâ-lô-phò-àm ê bó͘ khí-sin tò-khì kàu Tek-sat ;  tú-á kàu chhù ê hō͘-tēng ,  kiáⁿ chiū sí , 18 Í-sek-lia̍t chèng-lâng bâi-chòng i ,  ūi i thî-khàu ,  chiàu Iâ-hô-hoa thok I ê lô͘-po̍k sian-ti A-hi-ngá só͘ kóng ê ōe , 19 Iâ-lô-phò-àm kî-û ê sū ,  i cháiⁿ-iūⁿ kau-chiàn ,  cháiⁿ-iūⁿ chòe ông ,  lóng siá tī Í-sek-lia̍t lia̍t-ông ê kì-lio̍k , 20 Iâ-lô-phò-àm chòe ông ,  kiōng jī-cha̍p-jī nî ,  chiū kap i ê lia̍t-chó͘ saⁿ-kap khùn ;  i ê kiáⁿ Ná-tap sòa-chiap i chòe ông , 21 Só͘-lô-bûn ê kiáⁿ Lô-phò-àm tī Iû-tāi chòe ông ,  Lô-phò-àm chē-ūi ê sî ,  sì-cha̍p-it hè ;  tī Iâ-lō͘-sat-léng ,  chiū-sī Iâ-hô-hoa tùi Í-sek-lia̍t chèng chi-phài tiong só͘ kéng an-tì I ê miâ ê siâⁿ ,  chòe ông cha̍p-chhit nî ,  I ê lāu-bú miâ-kiò Ná-má ;  sī A-bûn lâng , 22 Iû-tāi kok kiâⁿ Iâ-hô-hoa só͘ khòaⁿ-chòe pháiⁿ ê sū ,  tùi i só͘ kiâⁿ ê chōe kek-tōng I thòng-hūn ,  pí in lia̍t-chó͘ só͘ chòe koh khah pháiⁿ , 23 In-ūi in tī ta̍k ê koâiⁿ-soaⁿ ,  ta̍k châng chhiⁿ-chhùi ê chhiū-kha ,  khí tôaⁿ ,  chhòng thiāu-siōng kap A-sià-lîm , 24 Kok-lāi iā ū loân-tông ;  Iâ-hô-hoa tī Í-sek-lia̍t lâng ê bīn-chêng só͘ kóaⁿ-chhut ê lia̍t-kok ,  in chiū o̍h hiah ê kok it-chhè khó-ò͘ⁿ ê sū lâi kiâⁿ , 25 Lô-phò-àm ông gō͘ nî ,  Ai-ki̍p ông Sī-sat chiūⁿ-lâi kong-kek Iâ-lō͘-sat-léng ; 26 chhiúⁿ Iâ-hô-hoa tiān ê pó-mi̍h kap ông-kiong ê pó-mi̍h ;  lóng tòa--khì ;  koh chhiúⁿ Só͘-lô-bûn só͘ chòe hiah ê kim ê pîn-pâi , 27 Lô-phò-àm ông chòe tâng ê pîn-pâi lâi thòe i ;  kau hō͘ kò͘-siú ông-kiong mn̂g ê sī-ōe-tiúⁿ kò͘-siú , 28 Ông ta̍k-pái ji̍p Iâ-hô-hoa ê tiān ,  sī-ōe chiū tòa chiah ê pîn-pâi ,  āu-lâi chiū tòa tò-tńg ,  lâi hē tī sī-ōe ê chhù , 29 Lô-phò-àm kî-û ê sū ,  kìⁿ i só͘ kiâⁿ ê ,  kiám bô-kì tī Iû-tāi lia̍t-ông ê kì-lio̍k mah?30 Lô-phò-àm kap Iâ-lô-phò-àm siông-siông kau-chiàn , 31 Lô-phò-àm kap i ê lia̍t-chó͘ tâng-khùn ,  kap i ê lia̍t-chó͘ chòng tī Tāi-pi̍t ê siâⁿ ;  i ê lāu-bú miâ-kiò Ná-má ,  sī A-bûn lâng ,  Lô-phò-àm ê kiáⁿ A-pí-iáng sòa-chiap i chòe ông , 
