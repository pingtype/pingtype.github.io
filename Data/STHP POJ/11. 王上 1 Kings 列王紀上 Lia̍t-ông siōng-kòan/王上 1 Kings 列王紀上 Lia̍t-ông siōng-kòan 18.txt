1 Kè chōe-chōe ji̍t ,  tī tē-saⁿ nî ,  Iâ-hô-hoa ê ōe lîm-kàu Í-lī-a kóng ,  Lí khì ,  hō͘ A-hap khòaⁿ-kìⁿ lí ;  Góa beh lo̍h-hō͘ tī tōe-chiūⁿ , 2 Í-lī-a chiū khì ,  beh hō͘ A-hap khòaⁿ-kìⁿ ;  hit-sî Sat-má-lī-a ki-hng chin tōa , 3 A-hap chiū kiò i ê koán-ke--ê Gô-pa-tí lâi ,  (Gô-pa-tí put-chí kèng-ùi Iâ-hô-hoa , 4 In-ūi Iâ-sé-piat bia̍t Iâ-hô-hoa chiah ê sian-ti ê sî ,  Gô-pa-tí ēng sian-ti chi̍t-pah lâng khǹg tī tōng-lāi ,  gō͘-cha̍p lâng chòe chi̍t-chó͘(**cho͘) ,  ēng piáⁿ kap chúi iúⁿ-chhī in , )5 A-hap kā Gô-pa-tí kóng ,  Piàn-kiâⁿ chit ê tōe ,  kàu it-chhè ê chúi-chôaⁿ-piⁿ ,  kap it-chhè ê khoe-piⁿ ;  kiám-chhái lán ōe tit-tio̍h chhiⁿ chháu ,  thang hō͘ bé ,  lô oa̍h--teh ,  bián-tit cheng-siⁿ it-chīn sit-lo̍h , 6 Tùi án-ni in pun tōe beh piàn-kiâⁿ ,  A-hap ka-kī kiâⁿ chi̍t tiâu lō͘ ,  Gô-pa-tí iā ka-kī kiâⁿ chi̍t tiâu lō͘ , 7 Gô-pa-tí tī lō͘--nih ,  Í-lī-a tú-tio̍h i ,  Gô-pa-tí jīn-tit i ,  chiū phak--lo̍h-khì ,  kóng ,  Lí sī góa ê chú Í-lī-a mah?8 Ìn kóng ,  Sī ;  lí khì kā lí ê chú kóng ,  Í-lī-a tī-chia , 9 Gô-pa-tí kóng ,  Góa ū hoān sím-mi̍h chōe ,  lí kéng-jiân beh chiong lí ê lô͘-po̍k kau tī A-hap ê chhiú ,  lâi hāi-sí góa mah?10 Góa kí éng-oa̍h ê Iâ-hô-hoa lí ê Siōng-tè lâi kóng ,  Bô chi̍t-cho̍k ,  bô chi̍t-kok ,  góa ê chú bô chhe lâng kàu hia chhē lí ;  in nā kóng ,  I bô tī-chia ,  chiū kah hit-kok hit-cho̍k ê lâng chiù-chōa kóng ,  In si̍t-chāi bô tú-tio̍h lí , 11 Taⁿ lí kóng ,  Khì kā lí ê chú kóng ,  Í-lī-a tī-chia , 12 Góa chi̍t-ē lī-khui lí ,  Iâ-hô-hoa ê Sîn beh tòa lí kàu góa só͘ m̄-chai ê só͘-chāi ,  góa khì kā A-hap kóng ,  iā i chhē lí bōe tio̍h ,  chiū beh thâi-sí góa ;  chóng-sī lí ê lô͘-po̍k tùi siàu-liân sī kèng-ùi Iâ-hô-hoa , 13 Tng Iâ-sé-piat thâi Iâ-hô-hoa chèng sian-ti ê sî ,  góa só͘ chòe kiám bô lâng kā góa ê chú kóng mah? chiū-sī góa chiong Iâ-hô-hoa ê sian-ti chi̍t-pah lâng khǹg tī tōng--nih ,  gō͘-cha̍p lâng chòe chi̍t-chó͘(**cho͘) ,  ēng piáⁿ kap chúi iúⁿ-chhī in , 14 Taⁿ lí kóng ,  Khì kā lí ê chú kóng ,  Í-lī-a tī-chia ,  i tek-khak ōe thâi-sí góa , 15 Í-lī-a kóng ,  Góa kí éng-oa̍h bān-kun ê Iâ-hô-hoa ,  chiū-sī góa khiā tī I ê bīn-chêng--ê ,  lâi kóng ,  Kin-á-ji̍t góa tek-khak beh hō͘ A-hap khòaⁿ-kìⁿ góa , 16 Gô-pa-tí chiū khì kìⁿ A-hap ,  kā i kóng , 17 A-hap chiū lâi kìⁿ Í-lī-a ,  A-hap khòaⁿ-kìⁿ Í-lī-a ê sî ,  A-hap chiū kā i kóng ,  Lí chit-ê hām-hāi Í-sek-lia̍t-ê ah!18 Í-lī-a ìn kóng ,  Hām-hāi Í-sek-lia̍t--ê m̄-sī góa ,  sī lí kap lí ê lāu-pē ê ke ;  in-ūi lín khì-sak Iâ-hô-hoa ê kài-bēng ,  khì tè hiah ê Pa-le̍k , 19 Taⁿ lí tio̍h chhe lâng ,  chū-chi̍p Í-sek-lia̍t chèng-lâng ,  kap Pa-le̍k ê sian-ti sì-pah gō͘-cha̍p lâng ,  í-ki̍p A-sià-la̍h ê sian-ti sì-pah lâng ,  chia̍h tī Iâ-sé-piat ê toh--ê ,  lóng khì Ka-bi̍t soaⁿ kàu góa hia , 20 A-hap chiū chhe lâng khì Í-sek-lia̍t chèng-lâng hia ,  chio-chi̍p chiah ê sian-ti kàu Ka-bi̍t soaⁿ , 21 Í-lī-a chiū-kūn chèng peh-sìⁿ kóng ,  Lín chûn nn̄g-iūⁿ sim bô koat-toàn ,  beh kàu sím-mi̍h sî ah? Nā Iâ-hô-hoa sī Siōng-tè ,  chiū tio̍h thàn Iâ-hô-hoa ;  nā Pa-le̍k sī Siōng-tè chiū tio̍h thàn Pa-le̍k ;  peh-sìⁿ bô ìn chi̍t kù ōe , 22 Í-lī-a kā peh-sìⁿ kóng ,  Iâ-hô-hoa ê sian-ti ,  chí-ū chhun góa chi̍t-lâng ,  chóng-sī Pa-le̍k ê sian-ti ,  ū sì-pah gō͘-cha̍p lâng , 23 Taⁿ tio̍h ēng nn̄g chiah gû-káng-á hō͘ goán ,  Pa-le̍k ê sian-ti thang ūi ka-kī kéng chi̍t chiah gû-á ,  chhiat kui-tè ,  hē tī chhâ-téng ,  ē-bīn m̄-thang lok hé ;  góa liāu-lí hit chiah gû-á ,  hē tī chhâ-téng ,  ē-bīn iā bô lok hé , 24 Lín kiû-kiò lín ê siōng-tè ê miâ ,  góa kiû-kiò Iâ-hô-hoa ê miâ ;  hit-ê ēng hé hián-èng ê Siōng-tè ,  chiū-sī Siōng-tè ,  Chèng peh-sìⁿ ìn kóng ,  Chit ê ōe chin-hó , 25 Í-lī-a tùi Pa-le̍k ê sian-ti kóng ,  Lín ūi ka-kī kéng chi̍t chiah gû-káng-á ,  tāi-seng liāu-lí i ,  in-ūi lín lâng-gia̍h khah-chōe ,  lín kiû-kiò lín siōng-tè ê miâ ,  to̍k-to̍k m̄-thang lok hé tī ē-bīn , 26 In chiū chiong só͘ hō͘ in ê gû-káng-á khì liāu-lí i ;  tùi chá-khí kàu ji̍t-tàu kiû-kiò Pa-le̍k ê miâ ,  kóng ,  Pa-le̍k ah ,  tio̍h thiaⁿ goán ;  chóng-sī bô siaⁿ-seh ,  iā bô ìn-tap ;  in tī só͘ khí ê tôaⁿ ,  chiu-ûi tiô-thiàu , 27 Kàu tiong-tàu ,  Í-lī-a ki-chhì in kóng ,  Tōa-siaⁿ kiû-kiò lah ;  in-ūi i sī siōng-tè ,  i kiám-chhái chēng-chēng teh-siūⁿ ,  á-sī thè--khì phian-phiah ê só͘-chāi ,  á-sī kiâⁿ-lō͘ ,  á-sī teh-khùn ,  lín tio̍h kiò i chhíⁿ , 28 In tōa-siaⁿ kiû-kiò ,  chiàu in ê lē ,  ēng to ēng chhiuⁿ ka-kī koah ,  tì-kàu in ê sin-khu lâu-huih , 29 Tùi ji̍t kè-tàu kàu hiàn ê-hng-chè ê sî ,  in teh kóng in ê sian-ti ōe ;  chóng-sī bô siaⁿ-seh ,  bô ìn-tap ,  iā bô chhap in ê , 30 Í-lī-a kā chèng peh-sìⁿ kóng ,  Lín lâi kūn-óa góa ;  chèng peh-sìⁿ chiū kūn-óa i ;  i chiū koh siu-lí Iâ-hô-hoa tó-hoāi ê tôaⁿ , 31 Í-lī-a chhú cha̍p-jī tè chio̍h ,  chiàu Ngá-kok ê kiáⁿ ê chi-phài ê siàu-gia̍h ;  chit ê Ngá-kok chiū-sī chêng Iâ-hô-hoa ê ōe bat lîm-kàu i kóng ,  Í-sek-lia̍t beh chòe lí ê miâ--ê , 32 Í-lī-a ēng chiah ê chio̍h-thâu ,  hōng Iâ-hô-hoa ê miâ ,  khí chi̍t chō tôaⁿ ,  tī tôaⁿ ê chiu-ûi khui kau ,  ōe tóe--tit chéng-chí nn̄g sè-a , 33 Koh pâi-lia̍t chhâ ,  chiong gû-á chhiat kui-tè ,  hē tī chhâ-téng ;  kóng ,  Lín ēng sì ê tháng tóe chúi móa-móa ,  piàⁿ tī sio-chè kap chhâ ê téng-bīn ; 34 koh kóng ,  Piàⁿ tē-jī-pái ,  in chiū piàⁿ tē-jī-pái ;  koh kóng ,  Piàⁿ tē-saⁿ-pái ;  in chiū piàⁿ tē-saⁿ-pái ; 35 chúi lâu tī tôaⁿ ê sì-ûi ,  kau iā ū chúi móa-móa , 36 Kàu hiàn ê-hng chè ê sî ,  sian-ti Í-lī-a kūn-chêng lâi ,  kóng ,  A-pek-la̍h-hán ,  Í-sat ,  Í-sek-lia̍t ê Siōng-tè Iâ-hô-hoa ah ,  kiû Lí kin-á-ji̍t hō͘ lâng chai Lí tī Í-sek-lia̍t chòe Siōng-tè ,  iā chai góa sī Lí ê lô͘-po̍k ,  koh sī chiàu Lí ê ōe lâi kiâⁿ che it-chhè ê sū , 37 Iâ-hô-hoa ah ,  tio̍h thiaⁿ góa ;  tio̍h thiaⁿ góa ,  hō͘ chit-kok ê peh-sìⁿ chai Lí Iâ-hô-hoa chiū-sī Siōng-tè ,  Lí hō͘ in ê sim oa̍t-tò-tńg , 38 Iâ-hô-hoa ê hé chiū kàng-lo̍h ,  it-chīn sio i ê sio-chè ,  kap chhâ ,  kap chio̍h ,  kap thô͘ ,  koh sio-ta kau-lāi ê chúi , 39 Chèng peh-sìⁿ khòaⁿ-kìⁿ ,  chiū phak tī tōe--nih kóng ,  Iâ-hô-hoa ,  I sī Siōng-tè ,  Iâ-hô-hoa ,  I sī Siōng-tè , 40 Í-lī-a kā in kóng ,  Lia̍h Pa-le̍k ê sian-ti ,  bô iông-ún chi̍t-ê tô-cháu ,  In chiū lia̍h in ;  Í-lī-a tòa in lo̍h-khì kàu Ki-sūn khoe-piⁿ ,  tī-hia thâi in , 41 Í-lī-a kā A-hap kóng ,  Lí taⁿ thang chiūⁿ-khì lim-chia̍h ;  in-ūi ū tōa-hō͘ ê siaⁿ , 42 A-hap chiū chiūⁿ-khì lim-chia̍h ,  Í-lī-a chiūⁿ-khì Ka-bi̍t soaⁿ-téng ,  khut-sin tī tōe--nih ,  bīn phak tī nn̄g ê kha-thâu-u ê tiong-kan , 43 Tùi i ê lô͘-po̍k kóng ,  Lí chiūⁿ--khì ,  ǹg hái khòaⁿ ,  Lô͘-po̍k chiū chiūⁿ-khì khòaⁿ ,  kóng ,  Lóng bô sím-mi̍h ,  I kóng ,  Lí koh khì ,  tio̍h kàu chhit-pái , 44 Kàu tē-chhit pái i kóng ,  Khòaⁿ-kìⁿ ū hûn tùi hái--nih khí-lâi ,  sòe-sòe chhin-chhiūⁿ lâng ê chhiú ,  Í-lī-a kóng ,  Lí chiūⁿ-khì ,  kā A-hap kóng ,  Tio̍h pī-pān chhia lo̍h-khì ,  bián-tit hō͘ hō͘ chó͘-tòng , 45 Tiap-á-kú ê tiong-kan piàn-thiⁿ in-ūi hong kap hûn o͘-àm ,  lo̍h tōa-hō͘ ,  A-hap chiū chē-chhia khì Iâ-su-lia̍t , 46 Iâ-hô-hoa ê chhiú khòa tī Í-lī-a ê sin-chiūⁿ ,  i chiū hâ-io ,  tī A-hap ê thâu-chêng cháu kàu Iâ-su-lia̍t ê siâⁿ-mn̂g , 
