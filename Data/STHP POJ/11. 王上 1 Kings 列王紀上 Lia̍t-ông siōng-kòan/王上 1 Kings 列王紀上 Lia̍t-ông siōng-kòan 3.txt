1 Só͘-lô-bûn kap Ai-ki̍p ông Hoat-ló kiat-chhin ,  chhōa Hoat-ló ê cha-bó͘-kiáⁿ chòe-bó͘ ,  tòa i ji̍p Tāi-pi̍t siâⁿ ,  thèng-hāu i khí ka-kī ê chhù ,  kap Iâ-hô-hoa ê tiān ,  í-ki̍p Iâ-lō͘-sat-léng sì-ûi ê siâⁿ-chhiûⁿ oân-kang , 2 Tng-sî iáu-bē ū ūi Iâ-hô-hoa ê miâ khí tiān ;  só͘-í peh-sìⁿ iû-goân tī soaⁿ-thâu-tôaⁿ hiàn-chè , 3 Só͘-lô-bûn thiàⁿ Iâ-hô-hoa ,  kiâⁿ i ê lāu-pē Tāi-pi̍t ê hoat-lu̍t ,  to̍k-to̍k tī soaⁿ-thâu-tôaⁿ hiàn-chè sio-hiuⁿ , 4 Ông khì Ki-piàn hiàn-chè ,  in-ūi tī-hia ū ke̍k-tōa ê soaⁿ-thâu-tôaⁿ ;  Só͘-lô-bûn tī tôaⁿ-téng hiàn sio-chè ê cheng-siⁿ chi̍t-chheng chiah , 5 Tī Ki-piàn ,  mî--sî tī bāng-tiong Iâ-hô-hoa tùi Só͘-lô-bûn chhut-hiān ;  Siōng-tè kóng ,  Lí ài Góa siúⁿ-sù lí sím-mi̍h? thang tùi Góa kiû , 6 Só͘-lô-bûn kóng ,  Lí bat si tōa-un hō͘ Lí ê lô͘-po̍k ,  góa ê pē Tāi-pi̍t ,  chiàu i ēng sêng-si̍t ,  kong-gī ,  chèng-ti̍t ê sim ,  kap Lí tī-teh ,  kiâⁿ tī Lí ê bīn-chêng ;  Lí iā kā i lâu chit ê tōa un-tián ,  chiū-sī siúⁿ-sù i chi̍t ê kiáⁿ chē i ê ūi ,  chhin-chhiūⁿ kin-á-ji̍t án-ni , 7 Iâ-hô-hoa góa ê Siōng-tè ah ,  taⁿ Lí hō͘ Lí ê lô͘-po̍k sòa-chiap góa ê lāu-pē Tāi-pi̍t chòe-ông ;  chóng-sī góa sī gín-ná ,  m̄-chai tio̍h cháiⁿ-iūⁿ chhut-ji̍p , 8 Lí ê lô͘-po̍k tiàm tī Lí só͘ kéng ê peh-sìⁿ tiong ,  chiah ê peh-sìⁿ chōe kàu bōe-sǹg-tit ,  iā sǹg-bōe-liáu , 9 Kiû Lí siúⁿ-sù Lí ê lô͘-po̍k tì-hūi ê sim ,  thang phòaⁿ-toàn Lí ê peh-sìⁿ ,  lâi hun-piat hó-pháiⁿ ;  in-ūi chī-chūi ōe phòaⁿ-toàn Lí chiah-chōe ê peh-sìⁿ ah?10 In-ūi Só͘-lô-bûn kiû che ,  Chú hoaⁿ-hí i ê ōe , 11 Siōng-tè tùi i kóng ,  Lí kì-jiân kiû che ,  bô ūi ka-kī kiû hè-siū bô ūi ka-kī kiû hó-gia̍h ,  iā bô kiû bia̍t-choa̍t lí ê tùi-te̍k ê sìⁿ-miā ,  toaⁿ-toaⁿ ūi ka-kī kiû tì-hūi thang hun-piat sím-phòaⁿ ê lí ; 12 khòaⁿ ah ,  Góa chiàu lí ê ōe lâi chòe ;  Góa siúⁿ-sù lí chhang-miâ tì-hūi ê sim ;  tì-kàu lí í-chêng bô lâng chhin-chhiūⁿ lí ,  lí í-āu iā bô ū lâng khí-lâi chhin-chhiūⁿ lí , 13 Lí só͘ bô kiû-ê ,  Góa iā hō͘ lí ;  chiū-sī hó-gia̍h ,  chun-kùi ,  hō͘ lí tī sè-kan ê ji̍t-chí ,  lia̍t-ông bô chi̍t-ê ōe pí-tit lí , 14 Lí nā kiâⁿ Góa ê tō-lō͘ ,  siú Góa ê lu̍t-lē ,  kap Góa ê kài-bēng ,  o̍h lí ê lāu-pē Tāi-pi̍t só͘-kiâⁿ-ê ,  Góa chiū beh hō͘ lí tn̂g hè-siū , 15 Só͘-lô-bûn khùn-chhíⁿ ,  chai sī bîn-bāng ;  chiū khì Iâ-lō͘-sat-léng khiā tī Iâ-hô-hoa ê iok-kūi chêng ,  hiàn sio-chè ,  kap siā-un-chè ;  koh ūi-tio̍h i hiah ê jîn-sîn pâi-siat iân-sia̍h , 16 Ū chi̍t-ji̍t nn̄g ê kī-lú lâi ông hia ,  khiā tī ông ê bīn-chêng , 17 Chi̍t ê hū-jîn-lâng kóng ,  Góa ê chú ah ,  góa kap chit ê hū-jîn-lâng saⁿ-kap tòa chi̍t keng chhù ;  góa kap i tī chhù-lāi siⁿ chi̍t ê kiáⁿ , 18 Góa siⁿ-kiáⁿ liáu-āu tē-saⁿ ji̍t ,  chit ê hū-jîn-lâng iā siⁿ gín-ná ,  goán saⁿ-kap khiā-khí ,  tû goán nn̄g-lâng í-gōa ,  chhù-lāi bô pa̍t-lâng kap goán tī-teh , 19 Mî-sî chit ê hū-jîn-lâng ê kiáⁿ sí ,  in-ūi i khùn ê sî teh-tio̍h i , 20 I pòaⁿ-mî khí-lâi ,  thàn lí ê lú-pī teh khùn ,  tùi góa ê sin-piⁿ phō góa ê gín-ná khì ,  hē tī i ê heng-chêng ,  chiong i ê sí gín-ná hē tī góa ê heng-chêng , 21 Thiⁿ beh kng ê sî ,  góa khí-lâi beh hō͘ góa ê gín-ná chia̍h-lin ;  bô phah-sǹg ,  gín-ná í-keng sí ;  kàu thiⁿ kng ,  góa siông-sè khòaⁿ ,  m̄-sī góa só͘ siⁿ ê kiáⁿ , 22 Hit ê hū-jîn-lâng kóng ,  Bô ,  oa̍h--ê sī góa ê kiáⁿ ,  sí--ê sī lí ê kiáⁿ ;  chit ê hū-jîn-lâng kóng ,  Bô ,  sí--ê sī lí ê kiáⁿ ,  oa̍h--ê sī góa ê kiáⁿ ;  in tī ông ê bīn-chêng án-ni saⁿ-chìⁿ , 23 Ông kóng ,  Chit ê hū-jîn-lâng kóng ,  Oa̍h ê kiáⁿ sī góa-ê ,  sí ê kiáⁿ sī lí-ê ;  hit ê hū-jîn-lâng kóng ,  Bô ,  sí ê kiáⁿ sī lí-ê ,  oa̍h ê kiáⁿ sī góa-ê , 24 Ông kóng ,  Kā góa kia̍h to lâi ;  chiū kia̍h to kàu ông ê bīn-chêng , 25 Ông kóng ,  Chiong oa̍h ê gín-ná phòa chòe nn̄g-pêng ,  chi̍t-pêng hō͘ hit-ê ,  chi̍t-pêng hō͘ chit-ê , 26 Oa̍h ê gín-ná ê lāu-bú ūi-tio̍h ka-kī ê kiáⁿ ,  sim chhin-chhiūⁿ hé teh-to̍h ,  chiū tùi ông kóng ,  Góa ê chú ah ,  chiong oa̍h ê kiáⁿ hō͘ hit ê hū-jîn-lâng ,  chhian-bān m̄-thang hō͘ i sí ;  hit ê hū-jîn-lâng kóng ,  Chit ê gín-ná bo̍h-tit kui lí ,  iā bo̍h-tit kui góa ;  phòa i ,  thang , 27 Ông ìn kóng ,  Chiong oa̍h ê gín-ná hō͘ chit ê hū-jîn-lâng ,  chhian-bān m̄-thang thâi i ;  in-ūi i si̍t-chāi sī i ê lāu-bú , 28 Í-sek-lia̍t chèng-lâng thiaⁿ-kìⁿ ông só͘ phòaⁿ-toàn ê àn ,  chiū lóng kèng-ùi i ;  in-ūi khòaⁿ-kìⁿ i ê sim-lāi ū Siōng-tè ê tì-hūi lâi phòaⁿ-toàn , 
