1 In-ūi Chú siū-khì ê koáiⁿ-á lâi tú-tio̍h kan-khó͘-ê ,  góa chiū-sī hit ê lâng , 2 I chhōa góa ,  hō͘ góa kiâⁿ tī o͘-àm ,  bô tī kng-bêng , 3 I chin-chiàⁿ thong-ji̍t ta̍uh-ta̍uh chhut-chhiú kong-kek góa , 4 I hō͘ góa ê bah kap phê ta-la--khì ;  I at-chi̍h góa ê kut-thâu , 5 I khí thô͘-tui kong-kek góa ,  ēng khó͘-to̍k ê mi̍h kap kan-lân ûi-khùn góa , 6 I hō͘ góa tòa tī o͘-àm ê só͘-chāi ,  chhin-chhiūⁿ sí kú-kú ê lâng chi̍t-iūⁿ , 7 I ēng lî-pa ûi góa ,  hō͘ góa cháu bōe chhut ,  I hō͘ góa ê thih-liān ná tāng , 8 Góa ai-kiò kiû pang-chān ê sî ,  I hō͘ góa ê kî-tó bōe tit-tio̍h thiaⁿ-kìⁿ , 9 I ēng kè-phah ê chio̍h-thâu that-ba̍t góa ê lō͘ ,  I hō͘ góa ê lō͘ oan-khiau , 10 I tùi-tī góa chhin-chhiūⁿ hîm bâi-ho̍k--teh ,  chhin-chhiūⁿ sai tiàm àm-ba̍t ê só͘-chāi , 11 I hō͘ góa bê-lō͘ ,  kā góa thiah-chhùi ;  hō͘ góa léng-chēng , 12 I khui-keng ,  ēng góa chòe chìⁿ-pé , 13 I ēng chìⁿ-tē ê chìⁿ siā-ji̍p góa ê chōng-hú , 14 Góa chiâⁿ-chòe góa ê peh-sìⁿ ê chhiò-pìⁿ ;  in thong-ji̍t ēng góa chòe koa-khek , 15 I ēng khó͘-to̍k ê mi̍h chhiong-móa góa ,  ēng in-tîn kā góa koàn kàu kiaⁿ , 16 I ēng soa-bú-lia̍p phah-chi̍h góa ê chhùi-khí ,  ēng hé-hu sám góa ê sin-khu , 17 Lí hō͘ góa ê sim lī-khui pêng-an hn̄g-hn̄g ;  góa bōe-kì-tit hok-khì , 18 Góa chiū kóng ,  Góa ê khùi-la̍t soe-pāi ,  koh góa tī Iâ-hô-hoa hia ,  lóng bô ǹg-bāng , 19 Kiû lí kì-tit góa ê khùn-khó͘ ,  góa ê kan-lân ,  chhin-chhiūⁿ in-tîn khó͘-táⁿ , 20 Góa ê sim tui-siūⁿ chiah-ê ,  chiū tī góa ê pak-lāi ut-būn , 21 Góa ê sim tò-tńg siūⁿ chit ê sū ,  só͘-í góa ū ǹg-bāng , 22 Goán bô tì-kàu bia̍t-bô ,  sī tùi Iâ-hô-hoa chiah ê chû-ài ;  in-ūi I ê lîn-bín bû-kiông-chīn , 23 Chú ê jîn-chû ta̍k chá-khí ōaⁿ-sin ;  Lí ê sêng-si̍t ke̍k-kî khoah-tōa , 24 Góa ê sim kóng ,  Iâ-hô-hoa sī góa ê ki-gia̍p ;  in-ūi án-ni góa beh ǹg-bāng I , 25 Kìⁿ-nā thèng-hāu Iâ-hô-hoa ,  chhē-kiû I--ê ,  I beh si-un hō͘--i , 26 Ǹg-bāng Iâ-hô-hoa ê chín-kiù ,  chēng-chēng thèng-hāu ,  che sī hó , 27 Lâng siàu-liân ê sî pē i ê taⁿ ,  che sī hó , 28 I tio̍h ka-kī chē ,  bô chòe-siaⁿ ,  in-ūi chit ê taⁿ sī Iâ-hô-hoa hē tī i ê sin-chiūⁿ , 29 I ê chhùi tio̍h àⁿ tī tîn-ai ,  kiám-chhái ū ǹg-bāng , 30 I tio̍h kù-chāi lâng phah chhùi-phóe ,  móa-móa siū lêng-jio̍k , 31 In-ūi Chú tek-khak bô éng-oán khì-sak lâng , 32 Chú sui-jiân hō͘ lâng iu-būn ,  iáu-kú beh chiàu I pah-poaⁿ ê chû-ài ,  hoat-chhut lîn-bín , 33 I hō͘ lâng siū-khó͘ iu-būn ,  m̄-sī I só͘ kam-sim , 34 Lâng chiong sè-chiūⁿ siū koaiⁿ-kaⁿ--ê ta̍h tī kha-ē , 35 Á-sī tī Chì-koâiⁿ--ê ê bīn-chêng un-khut lâng , 36 Á-sī oan-óng lâng ê àn-kiāⁿ ,  che sī Chú só͘ bô hoaⁿ-hí , 37 Nā m̄-sī Chú só͘ bēng-lēng ,  chī-chūi ōe kóng--i chiū-chiâⁿ?38 Hó-pháiⁿ-tāi kiám-m̄-sī chhut tī Chì-koâiⁿ--ê ê chhùi mah?39 Lâng oa̍h tī sè-kan ,  in-ūi ka-kī ê chōe-kòa siū hêng-hoa̍t ,  siáⁿ-sū ai-oàn?40 Lán tio̍h séng-chhat ,  chhâ-khó lán ê lō͘ ;  koh oa̍t-tńg lâi kui Iâ-hô-hoa , 41 Lán tio̍h hiàn-sim kia̍h-chhiú ,  ǹg thiⁿ-téng ê Siōng-tè , 42 Goán hoān-chōe pōe-ge̍k ,  Lí bô sià-bián , 43 Lí ēng siū-khì tà--goán ,  tui-jip--goán ;  Lí kiâⁿ châu-bia̍t ,  ia̍h bô lîn-bín , 44 Lí ēng ba̍t-hûn jia-khàm ka-kī ,  tì-kàu kî-tó bōe-ōe thàu-kè , 45 Lí hō͘ goán tī bān peh-sìⁿ ê tiong-kan chiâⁿ-chòe ù-òe siū khì-sak ê mi̍h , 46 Goán ê tùi-te̍k lóng ǹg goán tōa-tōa khui-chhùi , 47 Kiaⁿ-hiâⁿ kap hām-khiⁿ ,  chân-hāi kap húi-bia̍t ,  lóng kàu tī goán , 48 Góa ê peh-sìⁿ ê cha-bó͘-kiáⁿ tú-tio̍h húi-bia̍t ,  in-ūi án-ni góa lâu ba̍k-sái chhin-chhiūⁿ khoe , 49 Góa ê ba̍k-chiu lâu ba̍k-sái ,  bô thêng bô soah , 50 Ti̍t-ti̍t thèng-hāu Iâ-hô-hoa àⁿ-lo̍h khòaⁿ ,  tùi thiⁿ kàm-chhat , 51 In-ūi góa ê siâⁿ chiah ê cha-bó͘-kiáⁿ ,  hō͘ góa chhiok-bo̍k siong-sim , 52 Bô in-toaⁿ kap góa chòe kiû-siû--ê tui-jip góa ,  chhin-chhiūⁿ jip chiáu-á chi̍t-iūⁿ , 53 In hō͘ góa ê sìⁿ-miā sí tī hām-khiⁿ ,  ēng chi̍t tè chio̍h-thâu thūn tī góa ê téng-bīn , 54 Chōe-chōe chúi im-kè góa ê thâu-khak ;  góa kóng ,  Góa bô miā lah , 55 Iâ-hô-hoa ah ,  góa tùi chhim ê hām-khiⁿ kiû-kiò Lí ê miâ , 56 Lí bat thiaⁿ góa ê siaⁿ ;  góa ê thoe̍h-khùi kiû-kiò ,  Lí bo̍h-tit ng hī-khang m̄-thiaⁿ , 57 Góa kiû-kiò Lí ê ji̍t ,  Lí kūn-óa góa ,  kóng ,  M̄-bián kiaⁿ , 58 Chú ah ,  Lí sin góa ê oan-óng ,  Lí kiù-sio̍k góa ê sìⁿ-miā , 59 Iâ-hô-hoa ah ,  Lí khòaⁿ-kìⁿ góa só͘ siū ê un-khut ,  kiû Lí kā góa phòaⁿ-toàn , 60 In oàn-hūn góa ,  bô͘-hāi góa ,  Lí lóng ū khòaⁿ-kìⁿ , 61 Iâ-hô-hoa ah ,  in lóe-mē góa ,  bô͘-hāi góa ,  Lí lóng ū thiaⁿ-kìⁿ ; 62 Ia̍h thiaⁿ-kìⁿ hiah-ê khí--lâi kong-kek góa ê lâng só͘ kóng--ê ,  í-ki̍p thong-ji̍t só͘ siat beh hāi góa ê kè-bô͘ , 63 Kiû Lí koan-khòaⁿ ,  in chē-teh á-sī khí--lâi ,  lóng ēng góa chòe in ê koa-khek , 64 Iâ-hô-hoa ah ,  Lí tio̍h chiàu in ê chhiú só͘ chòe--ê ,  lâi pò-èng in , 65 Lí tio̍h hō͘ in ê sim kong-ngī ,  hō͘ Lí ê chiù-chó͘ kàu tī in , 66 Lí tio̍h hoat-chhut siū-khì tui-kóaⁿ in ;  tùi Iâ-hô-hoa ê thiⁿ-ē châu-bia̍t in , 
