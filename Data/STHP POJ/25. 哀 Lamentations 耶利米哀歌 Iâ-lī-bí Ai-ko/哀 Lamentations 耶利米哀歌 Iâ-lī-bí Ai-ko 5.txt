1 Iâ-hô-hoa ah ,  kiû Lí kì-liām goán só͘ tú-tio̍h ê sū ; 	Khòaⁿ goán só͘ siū ê lêng-jio̍k ,  lâi kàm-chhat--i , 2 Goán ê sán-gia̍p kui tī gōa-pang lâng , 	Goán ê chhù-the̍h kui tī pa̍t-cho̍k , 3 Goán sī bô lāu-pē ê ko͘-jî , 	Goán ê lāu-bú chhin-chhiūⁿ kóaⁿ-hū , 4 Goán tio̍h chhut gûn chiah ū chúi thang lim , 	Goán hiâⁿ-chhâ ia̍h tio̍h bóe , 5 Tui-jip goán--ê chhi̍h--tio̍h goán ê ām-kún ; 	Goán ià-siān ,  bōe tit-tio̍h hioh-khùn , 6 Goán tâu-hâng Ai-ki̍p lâng kap A-su̍t lâng , 	In-ūi beh tit-tio̍h bí-niû thang chia̍h-pá , 7 Goán ê lia̍t-chó͘ hoān-chōe ,  taⁿ in bô--khì lah ; 	Goán tio̍h tam-tng in ê chōe-kòa , 8 Lô͘-po̍k koán-hat goán ; 	Bô lâng kiù goán thoat-lī in ê chhiú , 9 Goán piàⁿ sìⁿ-miā lâi tit-tio̍h bí-niû , 	In-ūi ū to-kiàm tī khòng-iá , 10 Goán ê phê-hu o͘ chhin-chhiūⁿ hé-lô͘ , 	In-ūi ki-hng lâi hoat-jia̍t , 11 In tī Sek-an kiông-kan hū-jîn-lâng , 	Í-ki̍p Iû-tāi chiah ê siâⁿ ê chāi-sek-lú , 12 In pa̍k hiah ê kùi-cho̍k ê chhiú ,  kā in tiàu lī tōe ; 	Kìⁿ-tio̍h lāu-tōa ê bīn ,  ia̍h bô chun-kèng , 13 Siàu-liân lâng kng chio̍h-bō , 	Gín-á taⁿ-chhâ ,  tì-kàu poa̍h-tó , 14 Lāu-lâng bô koh chē tī siâⁿ-mn̂g-kháu , 	Siàu-liân lâng bô koh chok-ga̍k , 15 Goán ê sim khoài-lo̍k í-keng soah , 	Goán ê thiàu-bú pìⁿ-chòe pi-ai , 16 Goán thâu-khak-téng ê bián-liû ka-la̍uh , 	Goán ū chai-ē ah! in-ūi goán ū hoān-chōe , 17 In-ūi án-ni ,  goán ê sim hūn--khì ; 	In-ūi án-ni ,  goán ê ba̍k-chiu hoe , 18 Sī ūi-tio̍h Sek-an soaⁿ pha-hng ; 	Soaⁿ-káu kiâⁿ-iû tī hit téng-bīn , 19 Iâ-hô-hoa ah ,  Lí sī éng-oán tī-teh ; 	Lí ê pó-chō tāi-tāi bô soah , 20 Lí siáⁿ-sū éng-oán bōe-kì-tit goán?	Siáⁿ-sū khì-sak goán kàu hiah-kú?21 Iâ-hô-hoa ah ,  kiû Lí hō͘ goán oa̍t-tńg kui Lí ;  goán chiū oa̍t-tńg , 	Kiû Lí ōaⁿ-sin goán ê ji̍t ,  chhin-chhiūⁿ chá-sî chi̍t-iūⁿ , 22 Lí it-chīn khì-sak goán , 	Siū-khì goán kàu-ke̍k , 
