1 Ai ah ,  n̂g-kim thè-kng! hó-kim piàn-sek!	Sèng-só͘ ê chio̍h hiat tī ta̍k tiâu koe-chhī-kháu , 2 Sek-an pó-kùi ê chèng-kiáⁿ thang pí-phēng hó-kim , 	Hiān-chāi cháiⁿ-iūⁿ khòaⁿ-chòe sio-hûi lâng só͘-chòe ê hûi-khì!3 Iá-káu siōng-chhiáⁿ ēng ni-thâu hō͘ i ê kiáⁿ suh ; 	Góa ê peh-sìⁿ ê hū-jîn-lâng hoán-tńg pìⁿ-chòe chân-jím ,  chhin-chhiūⁿ khòng-iá ê tô-chiáu , 4 Chia̍h-ni ê eⁿ-á ,  i ê chi̍h ta-sò ,  khi̍h tī chiūⁿ-kiuⁿ ; 	Gín-ná thó-piáⁿ ,  bô lâng peh hō͘ i , 5 Pêng-sò͘ chia̍h hó-mi̍h--ê ,  taⁿ tī ke-lō͘ bô i-óa ; 	Pêng-sò͘ khùn tī chu-âng jio̍k-á ,  taⁿ tó tī pùn-sò-tui , 6 Góa ê peh-sìⁿ ê cha-bó͘-kiáⁿ ê chōe-kòa ,  pí Só͘-to-má ê chōe-ok khah-tāng ; 	I ba̍k-nih-kú tó-hoāi ,  m̄-sī lâng ê chhiú hō͘ i án-ni , 7 Sek-an ê sè-ka pêng-sò͘ pí seh khah chheng-khì ,  pí leng khah-pe̍h , 	In ê sin-thé pí âng-pó-ge̍k khah-âng ,  chhin-chhiūⁿ lâm-pó-chio̍h ê kng-ku̍t , 8 Taⁿ in ê bīn pí hé-thòaⁿ khah-o͘ ;  tī ke-lō͘--nih bô lâng ōe jīn--tit ; 	In chi̍t-têng-phê piⁿ chi̍t-têng-kut ,  ko͘-tâ chhin-chhiūⁿ chi̍t-ki ta-chhâ , 9 Hō͘ to thâi-sí--ê pí gō-sí--ê ,  iáu khah-tit ; 	In-ūi sī khiàm-kheh chhân-hn̂g ê thó͘-sán ,  chiām-chiām siau-bô ,  chhin-chhiūⁿ chhì chha̍k thàu-kè , 10 Chû-sim ê hū-jîn-lâng chhin-chhiú chú i ê kiáⁿ ; 	Góa ê peh-sìⁿ ê cha-bó͘-kiáⁿ tú-tio̍h húi-bia̍t ê sî ,  ēng chit-ê chòe bí-niû , 11 Iâ-hô-hoa it-chīn hoat-chhut I ê siū-khì ,  piàⁿ-chhut I ê tōa siū-khì ; 	Khí-hé tī Sek-an ,  sio i hiah ê tōe-ki , 12 Tōe-chiūⁿ ê kun-ông ,  kap sè-kan khiā-khí ê peh-sìⁿ , 	Lóng m̄-sìn tùi-te̍k kap kiû-siû ōe ji̍p Iâ-lō͘-sat-léng ê siâⁿ-mn̂g , 13 Che sī in-ūi i ê sian-ti ê chōe-ok ,  i ê chè-si ê kè-sit ; 	In tī siâⁿ-lāi lâu lâng ê huih , 14 In tī ke-lō͘ chhin-chhiūⁿ chhiⁿ-mî--ê loān-loān kiâⁿ ,  koh hō͘ huih bak lâ-sâm , 	Tì-kàu lâng m̄-káⁿ bong in ê saⁿ , 15 Lâng hoah in kóng ,  Siám-khui ,  bô chheng-khì--ê! Siám-khui  ,  siám-khui ,  m̄-thang bong ; 	In tô-cháu sì-kòe-liû ê sî ,  lia̍t-pang-tiong ê lâng kóng ,  M̄-thang hō͘ i iáu kià-kha tī-chia , 16 Iâ-hô-hoa siū-khì kóaⁿ in ,  bô koh koàn-kò͘ in!	Lâng bô chun-tiōng chè-si ,  iā bô kèng tióng-ló , 17 Goán iáu teh ǹg-bāng pang-chān ,  tì-kàu ba̍k-chiu ian-n̄g ,  iû-goân sī khang-khang ; 	Goán tī liâu-bāng ê só͘-chāi ,  liâu-bāng chi̍t-ê bōe-ōe kiù-lâng ê kok , 18 In chhin-chhiūⁿ phah-la̍h--ê tui-jip goán ê kha-pō͘ ,  tì-kàu goán m̄-káⁿ kiâⁿ tī goán ê ke-lō͘!	Goán ê kiat-kio̍k kūn lah ,  goán ê ji̍t-chí móa lah ;  in-ūi goán ê kiat-kio̍k kàu lah , 19 Tui-jip goán--ê ,  pí khong-tiong ê eng-chiáu khah-kín!	In tī soaⁿ--nih tui-jip goán ;  tī khòng-iá bâi-ho̍k tng-tán goán , 20 Iâ-hô-hoa só͘ boah-iû-ê ,  thang pí-phēng goán phīⁿ-khang-lāi ê khùi ,  tī in ê hām-khiⁿ-lāi hō͘ lâng lia̍h--tio̍h!	Lūn-kàu i ,  goán bat kóng ,  Goán beh tī i ê tì-ìm-ē ,  oa̍h tī lia̍t-kok-tiong , 21 Khiā-khí O͘-su tōe Í-tong ê cha-bó͘-kiáⁿ ah ,  chòe lí hoaⁿ-hí khoài-lo̍k!	Chóng-sī khó͘-poe ia̍h beh phâng kàu lí hia ;  lí beh lim kàu chùi ,  ka-kī thǹg-theh-theh , 22 Sek-an ê cha-bó͘-kiáⁿ ah ,  lí ê chōe-kòa ê hêng-hoa̍t í-keng chīn lah , 	Iâ-hô-hoa tek-khak bô hō͘ lí koh siū-lia̍h ; 	Í-tong ê cha-bó͘-kiáⁿ ah ,  I beh pān lí ê chōe-kòa ; 	I beh hián-bêng lí ê chōe-ok , 
