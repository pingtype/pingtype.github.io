1 Ai ah! chit ê siâⁿ chiông-chêng peh-sìⁿ móa-móa ,  taⁿ cháiⁿ-iūⁿ ko͘-toaⁿ teh chē!	Chiông-chêng tī lia̍t-kok-tiong chòe-tōa-ê ,  taⁿ kéng-jiân chhin-chhiūⁿ kóaⁿ-hū ; 	Chiông-chêng tī chiah ê séng-tiong chun i chòe ông-hō͘--ê ,  Taⁿ chiâⁿ-chòe chìn-kòng--ê , 2 I mî-kan tōa thî-khàu ,  ba̍k-sái lâu kàu móa-bīn ; 	Tī it-chhè chhin-ài ê lâng ê tiong-kan bô chi̍t-ê an-ùi i ; 	I ê pêng-iú lóng ēng khúi-chà khoán-thāi i , 	In chiâⁿ-chòe i ê tùi-te̍k , 3 Iû-tāi in-ūi tú-tio̍h khó͘-lān ,  koh in-ūi siū-tio̍h chōe-chōe lô-khó͘ ,  chiū chhian-sóa kàu gōa-pang ; 	I tiàm tī īⁿ-pang-tiong bô thang chhē-tio̍h an-hioh ; 	Tui-jip i--ê tī oe̍h-oe̍h ê só͘-chāi lóng jip-tio̍h i , 4 Sek-an ê lō͘-kèng pi-siong ,  in-ūi bô lâng hù i ê choeh-kî ; 	I ê siâⁿ-mn̂g lóng léng-chēng ,  i ê chè-si thó͘-khùi ; 	I ê chāi-sek-lú kan-lân ,  i pún-sin iā iu-khó͘ , 5 I ê tùi-te̍k chòe-thâu ,  i ê kiû-siû heng-thong ; 	In-ūi Iâ-hô-hoa ūi-tio̍h i chōe-chōe pōe-ge̍k ,  hō͘ i siū-khó͘ ; 	I ê gín-ná hō͘ tùi-te̍k lia̍h--khì , 6 Sek-an ê cha-bó͘-kiáⁿ ,  i ê súi it-chīn bô--khì ; 	I ê kùi-cho̍k chhin-chhiūⁿ chhē bô chháu-tiûⁿ ê lo̍k , 	In bô khùi-la̍t ,  siū-kóaⁿ tī tui-jip ê lâng ê bīn-chêng , 7 Iâ-lō͘-sat-léng tī hoān-lān khún-tio̍k ê sî , 	Chiū tui-siūⁿ chá-sî it-chhè hoaⁿ-hí ê sū ; 	I ê peh-sìⁿ hām-lo̍h tī tùi-te̍k ê chhiú ,  bô lâng kiù-hō͘ i ê sî , 	Tùi-te̍k khòaⁿ-kìⁿ chiū thí-chhiò i ê léng-chēng , 8 Iâ-lō͘-sat-léng tōa-tōa hoān-chōe ;  só͘-í chiâⁿ-chòe bô chheng-khì ê mi̍h ; 	Pêng-sò͘ chun-kèng i-ê ,  taⁿ khòaⁿ-kìⁿ i chhiah-sin lō͘-thé ,  chiū lóng khòaⁿ-khin i ; 	I ka-kī iā thó͘-khùi ,  tò-thè , 9 I ê ù-òe tī i ê saⁿ-á-ku ;  i bô siūⁿ-tio̍h i ê kiat-kio̍k ; 	Só͘-í tú-tio̍h hui-siông ê lông-pōe ;  bô lâng an-ùi i , 	Iâ-hô-hoa ah ,  kiû Lí khòaⁿ góa ê khó͘-lān ;  in-ūi tùi-te̍k ka-kī khoa-tōa , 10 Tùi-te̍k chhun-chhiú ,  chhiúⁿ i it-chhè ê pó-mi̍h ; 	I khòaⁿ-kìⁿ gōa-pang lâng ji̍p i ê sèng-só͘ , 	Chiū-sī Lí bat hoan-hù m̄-thang ji̍p Lí ê hōe-tiong ê , 11 I ê peh-sìⁿ lóng thó͘-khùi ,  sì-kòe chhē chia̍h-mi̍h ; 	In ēng hó-mi̍h ōaⁿ bí-niû ,  ài kiù sìⁿ-miā ; 	Iâ-hô-hoa ah ,  kiû Lí khòaⁿ-kò͘ ;  in-ūi góa sī chin pi-chiān , 12 Hoān-nā tùi chia kè ê lâng ah ,  chit ê sū kiám kap lí bô kan-sia̍p mah?	Chhiáⁿ khòaⁿ góa só͘ tú-tio̍h ê iu-būn ,  ū sím-mi̍h iu-būn thang pí-phēng , 	Chiū-sī Iâ-hô-hoa tī I tōa siū-khì ê ji̍t só͘ kiâⁿ tī góa--ê , 13 I tùi téng-bīn kàng-lo̍h hé ,  ji̍p góa ê kut lâi khah-iâⁿ--i ; 	I tiuⁿ lô-bāng ,  tîⁿ-pòaⁿ góa ê kha ,  hō͘ góa oa̍t-tò-tńg ; 	I hō͘ góa thong-ji̍t léng-chēng ,  hūn--khì , 14 Góa chōe-kòa ê taⁿ ,  sī I ê chhiú só͘ pa̍k--ê ; 	Ká kui-tiâu ,  hē tī góa ê ām-kún ;  hō͘ góa ê khùi-la̍t bô--khì ; 	Chú kau góa tī tùi-te̍k ê chhiú ,  góa só͘ tí-tng bōe-tiâu--ê , 15 Góa siâⁿ-tiong ê ióng-sū ,  Chú m̄-ti̍h--i ; 	Chú chio-chi̍p tōa ê hōe lâi kong-kek góa ,  chè-ap góa ê siàu-liân lâng ; 	Chú ta̍h Iû-tāi ê chāi-sek-lú ,  chhin-chhiūⁿ tī chiú-khut-tiong , 16 Góa in-ūi chiah ê tāi-chì thî-khàu ,  góa ê ba̍k-chiu ba̍k-sái chhē-chhē-tò ; 	In-ūi hû-chhî góa ê sìⁿ-miā lâi an-ùi góa--ê ,  lī-khui góa chin-hn̄g , 	Góa ê kiáⁿ-jî bô i-óa ,  in-ūi tùi-te̍k khah-iâⁿ , 17 Sek-an chhun-chhiú ,  bô lâng an-ùi i ; 	Lūn-kàu Ngá-kok ,  Iâ-hô-hoa í-keng chhut bēng-lēng ,  hō͘ sì-ûi ê lâng chòe i ê tùi-te̍k ; 	Iâ-lō͘-sat-léng tī in tiong-kan ,  chhin-chhiūⁿ bô chheng-khì ê mi̍h , 18 Iâ-hô-hoa sī kong-gī ,  in-ūi góa ū pōe-ge̍k I ê bēng-lēng ; 	Chèng peh-sìⁿ ah ,  chhiáⁿ thiaⁿ ,  khòaⁿ góa ê thòng-khó͘ ; 	Góa chiah ê chāi-sek-lú kap siàu-liân lâng lóng hō͘ lâng lia̍h--khì , 19 Góa kiò chhin-ài ê lâng ,  chóng-sī in khi-phiàn góa ; 	Góa ê chè-si ,  góa ê tiúⁿ-ló ,  teh chhē kiù-miā ê bí-niû ; 	Hit-sî chiū tn̄g-khùi tī siâⁿ-lāi , 20 Iâ-hô-hoa ah ,  góa tī hoān-lān tiong chhiáⁿ Lí lâi kàm-chhat ; 	Góa ê sim-tn̂g kiau(**kiáu)-ká ,  góa ê sim tī góa ê lāi-bīn loān-chau-chau ;  in-ūi góa tōa-tōa pōe-ge̍k , 	Tī gōa-bīn to-kiàm hō͘ lâng sí-kiáⁿ ;  tī chhù-lāi chhin-chhiūⁿ ū sí-sit , 21 In thiaⁿ-kìⁿ góa thó͘-khùi ,  ia̍h bô lâng an-ùi góa ; 	Góa ê tùi-te̍k lóng thiaⁿ-kìⁿ góa só͘ tú-tio̍h ê hoān-lān ,  in-ūi Lí chòe chit ê sū ,  in lóng hoaⁿ-hí ; 	Lí beh hō͘ pò-kò ê ji̍t kàu ,  in chiū chhin-chhiūⁿ góa , 22 Goān in pháiⁿ ê só͘-kiâⁿ ,  lóng pâi tī Lí ê bīn-chêng ; 	Lí ūi-tio̍h góa it-chhè ê chōe-kòa ,  cháiⁿ-iūⁿ khoán-thāi góa ,  kiû Lí chiàu án-ni khoán-thāi in ; 	In-ūi góa ê thó͘-khùi chin-chōe ,  góa ê sim ia̍h hūn-khì , 
