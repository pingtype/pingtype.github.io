1 Ai ah! Chú siū-khì ,  hō͘ o͘-hûn jia-khàm Sek-an ê cha-bó͘-kiáⁿ ; 	I chiong Í-sek-lia̍t ê súi tùi thiⁿ hiat lo̍h tōe ; 	Tī I siū-khì ê ji̍t ,  ia̍h bô liām-tio̍h I ê kha-ta̍h-í , 2 Chú thún-ta̍h Ngá-kok it-chhè khiā-khí ê só͘-chāi ,  ia̍h bô lîn-bín ; 	I siū-khì chhia-tó Iû-tāi cha-bó͘-kiáⁿ ê ōe-só͘ ,  hō͘ i tó kàu pîⁿ-tōe ; 	I lêng-jio̍k chit-kok ,  kap i ê kùi-cho̍k , 3 I ê siū-khì chin lia̍t ,  it-chīn chām-tn̄g Í-sek-lia̍t ê kak ; 	Tī tùi-te̍k ê bīn-chêng ,  kiu I ê chiàⁿ-chhiú ; 	I chhin-chhiūⁿ sì-ûi thun-bia̍t ê hé-iām ,  chiong Ngá-kok sio-lio--khì , 4 I khui-keng chhin-chhiūⁿ tùi-te̍k ,  I khiā-teh kia̍h-khí chiàⁿ-chhiú chhin-chhiūⁿ kiû-siû , 	Ia̍h it-chīn châu-bia̍t ba̍k-chiu só͘ hoaⁿ-hí--ê ; 	Tī Sek-an cha-bó͘-kiáⁿ ê pò͘-pîⁿ ,  piàⁿ-chhut I ê tōa siū-khì chhin-chhiūⁿ hé chi̍t-iūⁿ , 5 Chú pìⁿ-chòe chhin-chhiūⁿ tùi-te̍k ,  thun-bia̍t Í-sek-lia̍t ; 	I thun-bia̍t it-chhè i ê kiong-tiān ,  I húi-hoāi i hiah ê ōe-só͘ ; 	Tī Iû-tāi cha-bó͘-kiáⁿ ê tiong-kan ,  ke-thiⁿ chōe-chōe pi-siong kap pi-ai , 6 I chhut-la̍t thiah-húi I ê lî-pa ,  chhin-chhiūⁿ hoe-hn̂g ; 	I húi-hoāi I chū-hōe ê só͘-chāi ; 	Só͘ tiāⁿ-tio̍h ê choeh-kî kap an-hioh-ji̍t ,  tī Sek-an lóng bōe-kì-tit ;  Iâ-hô-hoa hō͘ i án-ni ; 	Koh tī I ê siū-khì thòng-hūn tiong ,  khòaⁿ-khin kun-ông kap chè-si , 7 Chú khì-sak I ê chè-tôaⁿ ,  iàm-ò͘ⁿ I ê sèng-só͘ ; 	Chiong I ê kiong-tiān ê chhiûⁿ kau tī tùi-te̍k ê chhiú ; 	In tī Iâ-hô-hoa ê chhù hōa-hōa-háu ,  chhin-chhiūⁿ tī choeh-kî ê ji̍t chi̍t-iūⁿ , 8 Sek-an cha-bó͘-kiáⁿ ê siâⁿ-chhiûⁿ ,  Iâ-hô-hoa koat-ì beh thiah-húi ; 	I khan chîn-sòaⁿ ,  ti̍t-ti̍t húi-bia̍t ,  chhiú bô kiu tò-tńg ; 	I hō͘ gōa-chhiûⁿ kap siâⁿ-chhiûⁿ lóng pi-ai ;  chòe chi̍t-ē soe-pāi , 9 I ê mn̂g tîm-lo̍h tōe ,  Chú húi-hoāi at-chi̍h i ê mn̂g-kông ; 	I ê kun-ông kap kùi-cho̍k tòa tī bô hoat-lu̍t ê lia̍t-kok tiong ; 	I ê sian-ti bô tit-tio̍h Iâ-hô-hoa ê khé-sī , 10 Sek-an cha-bó͘-kiáⁿ ê tióng-ló chē tī thô͘-kha ,  chēng-chēng bô siaⁿ ; 	Ēng thô͘-hún sám thâu-khak ;  ēng môa-pò͘ hâ-io ; 	Iâ-lō͘-sat-léng ê chāi-sek-lú thâu-khak chhih-lo̍h tōe , 11 Góa ê ba̍k-chiu lâu ba̍k-sái tì-kàu ian-n̄g ,  góa ê sim-tn̂g kiau(**kiáu)-ká , 	Góa ê koaⁿ-táⁿ tūi-lo̍h tōe ,  in-ūi góa ê peh-sìⁿ ê cha-bó͘-kiáⁿ tú-tio̍h húi-bia̍t ; 	Koh in-ūi gín-ná kap chia̍h-lin-ê tī siâⁿ-lāi ê ke-lō͘ hūn--khì , 12 In tī siâⁿ-lāi ke-lō͘ hūn--khì ,  chhin-chhiūⁿ siū-siong--ê , 	Tī lāu-bú ê sim-hoâi khùi beh tn̄g ; 	Hit-sî tùi lāu-bú kóng ,  Gō͘-kak kap chiú tī toh-lo̍h?13 Iâ-lō͘-sat-léng ê cha-bó͘-kiáⁿ ah ,  Góa beh cháiⁿ-iūⁿ ūi lí chòe kan-chèng? Góa beh ēng sím-mi̍h phì-jū lí ah?	Sek-an ê chāi-sek-lú ah ,  Góa beh ēng sím-mi̍h pí-phēng lí ,  hō͘ lí tit-tio̍h an-ùi ah?	In-ūi lí ê siong-chhùi tōa chhin-chhiūⁿ hái ;  chī-chūi ōe i-hó lí ah?14 Lí ê sian-ti thòe lí khòaⁿ hu-ké kap gû-gōng ê īⁿ-siōng ; 	Bô hián-chhut lí ê chōe-kòa ,  thang hō͘ lí siū-lia̍h-ê tò-tńg--lâi ; 	To̍k-to̍k thòe lí khòaⁿ hu-ké ê khé-sī ,  kap siū chhian-sóa ê in-toaⁿ nā-tiāⁿ , 15 Kìⁿ-nā kè-lō͘ lâng lóng kā lí phah pho̍k-á ; 	In ǹg Iâ-lō͘-sat-léng ê cha-bó͘-kiáⁿ ,  thí-chhiò iô-thâu ,  kóng:	Chit ê siâⁿ kiám-sī lâng só͘ chheng cha̍p-chiok súi ,  chòe choân-tōe só͘ hoaⁿ-hí--ê mah?16 Lí ê tùi-te̍k lóng ǹg lí tōa-tōa khui i ê chhùi ; 	In thí-chhiò koh kā-khí ,  kóng ,  Goán ū thun-bia̍t i ; 	Che chin-chiàⁿ sī goán só͘ ǹg-bāng ê ji̍t ;  taⁿ goán ū tú-tio̍h ,  goán ū khòaⁿ-kìⁿ , 17 Iâ-hô-hoa ū chiâⁿ I só͘ tiāⁿ-tio̍h ; 	Èng-giām I chá-sî só͘ bēng-lēng ê ōe ; 	I chhia-tó ,  ia̍h bô pó-sioh ; 	Hō͘ tùi-te̍k tùi lí tāi-ia̍t , 	Hō͘ lí ê tùi-te̍k ê kak kia̍h-koâiⁿ , 18 In ê sim kiû-kiò Chú ; 	Sek-an cha-bó͘-kiáⁿ ê chhiûⁿ ah ,  lí tio̍h mî-ji̍t lâu ba̍k-sái chhin-chhiūⁿ khoe ; 	Lí m̄-thang hioh-khùn ,  lí ê ba̍k-chiu-jîn tio̍h lâu ba̍k-sái bô soah , 19 Mî-kan ōaⁿ-kiⁿ ê sî ,  tio̍h khí-lâi kiû-kiò ; 	Tī Chú ê bīn-chêng piàⁿ-chhut lí ê sim chhin-chhiūⁿ chúi ; 	Lí ê gín-ná tī koe-chhī-kháu in-ūi iau hūn--khì ; 	Lí tio̍h ūi-tio̍h in ê sìⁿ-miā ǹg Chú kia̍h-chhiú lâi kî-tó , 20 Iâ-hô-hoa ah ,  kiû Lí kàm-chhat ,  khòaⁿ Lí ǹg chī-chūi án-ni kiâⁿ!	Hū-jîn-lâng kiám thang chia̍h in só͘ siⁿ-ê ,  chhiú só͘ phō ê eⁿ-á mah?	Chè-si kap sian-ti kiám thang tī Chú ê sèng-só͘ siū thâi mah?21 Gín-ná kap lāu-lâng tó tī ke-lō͘ ê thô͘-kha ; 	Góa chiah ê chāi-sek-lú kap chòng-teng tó tī to-ē ; 	Lí siū-khì ê ji̍t thâi-sí in ;  Lí thâi-sí in ,  ia̍h bô lîn-bín , 22 Lí kiò sì-ûi thang kiaⁿ-hiâⁿ--ê kàu tī góa ,  chhin-chhiūⁿ tī choeh-kî ê ji̍t , 	Tī Iâ-hô-hoa siū-khì ê ji̍t ,  bô lâng ū thoat-lī ,  ia̍h bô lâng lâu--teh ; 	Góa só͘ phō só͘ io--ê ,  tùi-te̍k kā i thâi-sí liáu-liáu , 
