1 Iâ-so͘ Ki-tok ê lô͘-po̍k ,  Ngá-kok ê hiaⁿ-tī ,  Iû-tāi ,  phoe kià hō͘ siū tiàu ê ,  tī Pē Siōng-tè tit-tio̍h thiàⁿ ,  ūi-tio̍h Iâ-so͘ Ki-tok lâi pó-siú ê ; 2 Goān lîn-bín ,  pêng-an ,  thiàⁿ-thàng ,  ke-thiⁿ chōe-chōe hō͘ lín , 3 Só͘ thiàⁿ ê hiaⁿ-tī ah ,  góa pún chin tì-ì beh siá phoe hō͘ lín ,  gī-lūn lán saⁿ-kap ū hūn ê chín-kiù ,  tng hit sî chiū put-tek-put tio̍h siá phoe khó͘-khǹg lín ,  ūi-tio̍h chòe chi̍t-ē kau-tāi tī sèng-tô͘ ê tō-lí ,  lâi chhut-la̍t kau-chiàn , 4 In-ūi ū kúi-nā lâng àm-chīⁿ ji̍p-lâi ,  chiū-sī chá tāi-seng tiāⁿ-tio̍h beh siū chit ê sím-phòaⁿ ê ;  in sī put-khiân ê lâng ,  chiong lán ê Siōng-tè ê un hoán-tńg chòe hòng-chhiòng ê in-iû ,  iā m̄ jīn to̍k-it ê Chú-cháiⁿ ,  lán ê Chú Iâ-so͘ Ki-tok , 5 Lín sī í-keng bat bān sū ê lâng ,  taⁿ góa ài hō͘ lín ōe kì-tit ,  chiū-sī Chú í-keng kiù peh-sìⁿ chhut Ai-ki̍p tōe ,  āu-lâi bia̍t-bô hiah ê m̄ sìn ê , 6 Koh ū thiⁿ-sài bô siú in ê pún-chit ,  lī-khui ka-kī khiā-khí ê só͘-chāi ,  Chú ēng éng-oán ê só-liān ,  kìm-siú in tī o͘-àm ê ē-bīn ,  kàu tī tōa ji̍t-kî ê sím-phòaⁿ , 7 Chhin-chhiūⁿ Só͘-to-má ,  Gô͘-mô͘-la̍h ,  í-ki̍p sì-ûi ê siâⁿ ,  iā tâng in ê khoán lâi kiâⁿ îm-loān ,  thàn ge̍k-sèng ê sek-io̍k ,  chiū siū éng-oán ê hé ê hêng-hoa̍t ,  hē-teh chòe kàm-kài , 8 Nā-sī chiah ê lâng iā chhin-chhiūⁿ án-ni ,  tī in ê bîn-bāng phah lâ-sâm jio̍k-thé ,  iā biáu-sī pān chèng-sū ê ,  siat-to̍k chun-kùi ê , 9 Chì-tōa ê thiⁿ-sài ,  Bí-ka-le̍k ,  kap Mô͘-kúi saⁿ-chiⁿ ê sî ,  ūi-tio̍h Mô͘-se ê sin-si piān-lūn ,  siōng-chhiáⁿ m̄ káⁿ ēng pòng-to̍k ê ōe chek-chōe i ,  chí-ū kóng ,  Goān Chú chek-pī lí , 10 To̍k-to̍k chiah ê lâng siat-to̍k kìⁿ-nā in só͘ m̄ chai ê ;  koh in pún-sèng só͘ ōe hiáu-tit ê ,  chhin-chhiūⁿ bô lêng-sèng ê oa̍h mi̍h ,  tī chiah-ê ka-kī pāi-hoāi , 11 In ū chai-ē ah! in-ūi in ū kiâⁿ Kai-ún ê lō͘ ,  ūi-tio̍h châi-lī cháu-chông tī Pa-lân ê chhò-gō͘ ,  siū bia̍t-bô tī Ko-lat ê ûi-ke̍h , 12 In tī lín ê hô-ài-se̍k sī chòe àm ê chio̍h-ta ,  kap lín siâng toh ,  in iúⁿ-chhī ka-kī lóng bô kiaⁿ-ùi ;  in sī bô hō͘ ê hûn ,  hō͘ hong chhe kè-khì ;  sī chhiu-thiⁿ bô ké-chí ê chhiū ,  sí-liáu koh sí ,  kun-thâu lóng pu̍ih-khí-lâi ; 13 sī hái ê kông éng ,  thò͘-chhut ka-kī thang kiàn-siàu ê phe̍h ;  sī lī-khui in ê só͘-chāi ê chhiⁿ ,  ū o͘-o͘ àm-àm lâu teh thèng-hāu in kàu tī éng-oán , 14 A-tong tē chhit tāi ê sun Í-lo̍k chhàm-gú chiah ê lâng ,  kóng ,  Khòaⁿ ah! Chú kap I bān-bān ê sèng ê lâi , 15 lâi sím-phòaⁿ chèng lâng ,  lâi chek-chōe it-chhè bô kèng-khiân ê lâng ,  ūi-tio̍h in ēng bô kèng-khiân só͘ kiâⁿ it-chhè bô kèng-khiân ê sū ,  kap kìⁿ-nā bô kèng-khiân ê chōe-jîn só͘ kóng hoâiⁿ-ok kong-kek I ê ōe , 16 Chiah ê lâng nga̍uh-nga̍uh liām ,  oàn-chhoeh ,  chiàu in ê su-io̍k lâi kiâⁿ ,  in ê chhùi kóng khoa-kháu ê ōe ,  ūi-tio̍h châi-lī lâi thiám-mī lâng , 17 Só͘ thiàⁿ ê hiaⁿ-tī ah ,  taⁿ lín tio̍h kì-tit lán ê Chú Iâ-so͘ Ki-tok ê sù-tô͘ só͘ tāi-seng kóng ê ōe ; 18 ū kā lín kóng ,  Lō͘-bé ê sî beh ū hì-hiok ê lâng chiàu in ka-kī bô kèng-khiân ê su-io̍k lâi kiâⁿ , 19 In hiah-ê sī hun-tóng ê ,  thàn hiat-khì ,  bô ū Sîn , 20 Nā-sī só͘ thiàⁿ ê hiaⁿ-tī ah ,  tio̍h tī lín chì-sèng ê sìn ka-kī khí-chō ,  tī Sèng Sîn lâi kî-tó , 21 tio̍h tī Siōng-tè ê thiàⁿ ka-kī pó-siú ,  ǹg-bāng lán ê Chú Iâ-so͘ Ki-tok ê lîn-bín kàu éng-oa̍h , 22 Ū giâu-gî ê ,  lín tio̍h lîn-bín i ; 23 ū-ê ,  lín tio̍h chhiúⁿ in chhut hé lâi kiù in ;  ū-ê ,  lín tio̍h kiaⁿ-hiâⁿ lâi lîn-bín i ;  liân hit ê hō͘ jio̍k-thé phah lâ-sâm ê i-ho̍k ,  iā tio̍h iàm-ò͘ⁿ i , 24 Taⁿ ōe chiàu-kò͘ lín bô tio̍h-tak ,  iā hō͘ lín khiā tī I êng-kng ê bīn-chêng ,  bô hâ-chhû ,  ū khoài-lo̍k ê , 25 chiū-sī to̍k-it ê Siōng-tè lán ê Kiù-chú ,  goān êng-kng ,  ui-giâm ,  koân-lêng ,  khùi-la̍t ,  tùi lán ê Chú Iâ-so͘ Ki-tok ,  lóng kui I ,  tùi bān kó͘ í-chêng ,  kap hiān-kim ,  ti̍t kàu bān sè ,  À-bēng , 
