1 Āu-lâi Tāi-pi̍t mn̄g Iâ-hô-hoa kóng ,  Góa chiūⁿ-khì Iû-tāi chi̍t ê siâⁿ thang mah? Iâ-hô-hoa kā i kóng ,  Thang chiūⁿ khì ,  Tāi-pi̍t kóng ,  Góa tio̍h chiūⁿ-khì toh-lo̍h? I kóng ,  Kàu Hi-pek-lûn , 2 Tāi-pi̍t chiū kap i nn̄g ê bó͘ ,  chiū-sī Iâ-su-lia̍t lâng A-hi-loán ,  kap Ka-bi̍t lâng bat chòe Ná-pat ê bó͘ ,  miâ A-pí-kai ,  lóng chiūⁿ-khì hia , 3 Tāi-pi̍t iā hō͘ kun-tè i ê lâng ,  kap in ta̍k-lâng ê ke-koàn ,  lóng chiūⁿ-khì ;  in chiū tiàm tī Hi-pek-lûn hiah ê siâⁿ , 4 Iû-tāi lâng kàu ,  tī-hia ēng iû boah Tāi-pi̍t chòe Iû-tāi ke ê ông , 	Ū lâng kā Tāi-pi̍t kóng ,  Bâi-chòng Sò-lô--ê sī Ki-lia̍t Ngá-pí ê lâng , 5 Tāi-pi̍t chiū chhe sù-chiá khì kìⁿ Ki-lia̍t Ngá-pí ê lâng ,  kā in kóng ,  Goān Iâ-hô-hoa sù-ho̍k lín ,  in-ūi lín ēng chit ê jîn-chû khoán-thāi lí ê chú Sò-lô ,  kā i bâi-chòng , 6 Goān Iâ-hô-hoa ēng jîn-chû sêng-si̍t khoán-thāi lín ;  góa iā beh tap lín chit ê jîn-chû ,  in-ūi lín ū kiâⁿ chit ê sū , 7 Lín ê chhiú tio̍h giám-ngī ,  lín tio̍h ióng-kám ,  in-ūi lín ê chú Sò-lô í-keng sí ,  Iû-tāi cho̍k iā ū ēng iû boah góa chòe in ê ông , 8 Sò-lô ê kun-tiúⁿ Nî-jíⁿ ê kiáⁿ Ap-nî-jíⁿ bat chiong Sò-lô ê kiáⁿ I-si-pho-siat tòa i kè--khì Má-hap-liām , 9 siat-li̍p i chòe-ông tī-lí Ki-lia̍t ,  A-su-lī ,  Iâ-su-lia̍t ,  Í-hoat-liân ,  Piān-ngá-bín ,  kap Í-sek-lia̍t ê chèng-lâng , 10 Sò-lô ê kiáⁿ I-si-pho-siat khí-thâu chòe Í-sek-lia̍t ông ,  hit-sî sì-cha̍p hè ;  chē-ūi nn̄g-nî ,  To̍k-to̍k Iû-tāi cho̍k tè Tāi-pi̍t , 11 Tāi-pi̍t tī Hi-pek-lûn chòe Iû-tāi cho̍k ê ông ,  le̍k-kè chhit-nî koh la̍k-ge̍h-ji̍t , 12 Nî-jíⁿ ê kiáⁿ Ap-nî-jíⁿ ,  kap Sò-lô ê kiáⁿ I-si-pho-siat ê jîn-sîn ,  tùi Má-hap-liām chhut-lâi khì Ki-piàn , 13 Sé-ló͘-ngá ê kiáⁿ Iok-ap kap Tāi-pi̍t ê jîn-sîn ,  iā chhut-lâi ,  tī Ki-piàn ê tî-piⁿ saⁿ tú-tio̍h ;  in chiū chē--teh ,  chi̍t-tūi chē tī tî ê chit-pêng ,  chi̍t-tūi chē tī tî ê hit-pêng , 14 Ap-nî-jíⁿ tùi Iok-ap kóng ,  Chhiáⁿ lí hō͘ siàu-liân lâng khí-lâi ,  tī lán ê bīn-chêng kún-chhiò ,  Iok-ap kóng ,  Thang hō͘ i khí-lâi , 15 In chiū khí-lâi chiàu siàu-gia̍h kè-khì ;  sio̍k Sò-lô ê kiáⁿ I-si-pho-siat ê Piān-ngá-bín lâng cha̍p-jī miâ ,  Tāi-pi̍t ê jîn-sîn iā ū cha̍p-jī miâ , 16 Ta̍k-ê khiú i ê tùi-bīn hit-lâng ê thâu-khak ,  ēng to chha̍k i tùi-bīn hit-lâng ê hia̍p ,  chòe chi̍t-ē tó--lo̍h-khì sí ;  só͘-í hit só͘-chāi kiò-chòe Hi-lī-kah-hap-sò͘-lîm ,  chiū-sī tī Ki-piàn , 17 Hit-ji̍t ê kau-chiàn chin-hiông ;  Ap-nî-jíⁿ kap Í-sek-lia̍t lâng khah-su tī Tāi-pi̍t ê peng ê bīn-chêng , 18 Tī-hia ū Sé-ló͘-ngá saⁿ ê kiáⁿ ,  Iok-ap ,  A-pí-su ,  A-sat-hek ;  A-sat-hek ê kha gâu cháu ,  chhin-chhiūⁿ iá-lo̍k chi̍t-poaⁿ , 19 A-sat-hek tui-jip Ap-nî-jíⁿ ;  bô phian chó-iū ,  ti̍t-ti̍t jip Ap-nî-jíⁿ , 20 Ap-nî-jíⁿ oa̍t-thâu khòaⁿ kóng ,  A-sat-hek ah ,  sī lí á m̄-sī? Ìn kóng ,  Sī góa , 21 Ap-nî-jíⁿ kā i kóng ,  Lí tio̍h oa̍t-tńg chiàⁿ-pêng ,  á-sī tò-pêng ,  lia̍h chi̍t ê siàu-liân lâng ,  ūi lí pún-sin pak i ê chiàn-saⁿ ;  chóng-sī A-sat-hek ti̍t-ti̍t tui i ,  m̄-khéng oa̍t-tńg , 22 Ap-nî-jíⁿ koh kā A-sat-hek kóng ,  Lí oa̍t-tńg bo̍h--tit tui-jip góa ;  góa siáⁿ-sū tio̍h phah lí tó-tōe? nā án-ni ,  góa ū sím-mi̍h bīn-ba̍k thang khì kìⁿ lí ê hiaⁿ Iok-ap , 23 I iû-goân m̄-khéng oa̍t-tńg ;  Ap-nî-jíⁿ chiah ēng chhiuⁿ-pìⁿ-āu ê to chha̍k-ji̍p i ê pak-tó͘ ;  chhiuⁿ chiū thàng-kè i ê ka-chiah-āu ,  i chiū tó tī-hia sí ;  kìⁿ-nā lâi kàu A-sat-hek tó-teh sí ê só͘-chāi ,  chiū lóng thêng-kha , 24 Iok-ap kap A-pí-su tui-jip Ap-nî-jíⁿ ;  in kàu Ki-a saⁿ tùi-bīn ê A-má soaⁿ ,  tī Ki-piàn khòng-iá ê lō͘ ,  ji̍t chiū lo̍h , 25 Piān-ngá-bín lâng chū-chi̍p tè Ap-nî-jíⁿ chòe chi̍t-tīn ,  khiā tī soaⁿ-téng , 26 Ap-nî-jíⁿ kiò Iok-ap kóng ,  To-kiàm thâi lâng éng bô soah mah? Lí kiám m̄-chai kàu-bé ū kan-khó͘ mah? lí beh kàu sím-mi̍h sî hō͘ peh-sìⁿ tò-khì ,  bô jip in ê hiaⁿ-tī ah?27 Iok-ap kóng ,  Góa kí éng-oa̍h ê Siōng-tè lâi chiù-chōa ,  nā m̄-sī lí kóng ,  chá-khí peh-sìⁿ chiū tò-khì ,  bô jip i ê hiaⁿ-tī , 28 Tùi án-ni ,  Iok-ap pûn sàu-kak ,  chèng peh-sìⁿ chiū khiā-teh ,  bô koh tui-jip Í-sek-lia̍t lâng ,  iā bô koh kau-chiàn , 29 Ap-nî-jíⁿ kap tè i ê lâng thong-mî kiâⁿ ,  keng-kè A-la̍h-pa ,  kè Iok-tàn ,  tùi Pit-lûn kè-khì kàu Má-hap-liām , 30 Iok-ap bô koh jip Ap-nî-jíⁿ ,  chiū tò-lâi ,  chū-chi̍p chèng peh-sìⁿ ;  Tāi-pi̍t ê pêng kiám cha̍p-káu lâng ,  kap A-sat-hek , 31 Chóng-sī Tāi-pi̍t ê peng phah-sí Piān-ngá-bín lâng ,  kap tè Ap-nî-jíⁿ ê lâng ,  kiōng saⁿ-pah la̍k-cha̍p lâng , 32 In kng A-sat-hek khì Pek-lī-hêng ,  bâi-chòng tī in lāu-pē ê bōng ,  Iok-ap kap tè i ê lâng thong-mî kiâⁿ ,  kàu Hi-pek-lûn ê sî ,  thiⁿ tú-á kng , 
