1 Sò-lô ê ke kap Tāi-pi̍t ê ke kau-chiàn kú-kú ;  Tāi-pi̍t ná kiông-sēng ,  Sò-lô ê ke ná soe-jio̍k , 2 Tāi-pi̍t tī Hi-pek-lûn siⁿ kui-nā ê kiáⁿ ;  toa-kiáⁿ Àm-lùn ,  sī Iâ-su-lia̍t lâng A-hi-loán só͘ siⁿ ê ; 3 tē-jī-ê Ki-lī-ap ,  sī bat chòe Ka-bi̍t lâng Ná-pat ê bó͘ A-pí-kai só͘ siⁿ ê ;  tē-saⁿ-ê ,  Ap-sa-liông ,  sī Ki-su̍t ông Ta̍t-mái ê cha-bó͘-kiáⁿ Má-ka ê kiáⁿ ; 4 tē-sì-ê ,  A-to-nî-ngá ,  sī Hap-ki̍p ê kiáⁿ ;  tē-gō͘-ê ,  Sī-hoat-thê-ngá ,  sī A-pí-tha ê kiáⁿ ; 5 tē-la̍k-ê ,  Í-te̍k-liām ,  sī Tāi-pi̍t ê bó͘ Í-kek-la̍h só͘ siⁿ ê ;  chiah-ê sī Tāi-pi̍t tī Hi-pek-lûn só͘ siⁿ ê , 6 Sò-lô ê ke kap Tāi-pi̍t ê ke kau-chiàn ê sî ,  Ap-nî-jíⁿ tī Sò-lô ê ke ka-kī kiông , 7 Sò-lô ū chi̍t ê hui ,  miâ kiò Lī-su-pa ,  sī Ài-a ê cha-bó͘-kiáⁿ ,  I-si-pho-siat tùi Ap-nî-jíⁿ kóng ,  Lí siáⁿ-sū kap góa lāu-pē ê hui tâng-pâng ah?8 Ap-nî-jíⁿ in-ūi I-si-pho-siat ê ōe ,  chiū chin siū-khì ,  kóng ,  Góa kiám-sī Iû-tāi ê káu-thâu mah? góa hó khoán-thāi lí ê lāu-pē Sò-lô ê ke ,  kap i ê hiaⁿ-tī pêng-iú ,  bô chiong lí kau tī Tāi-pi̍t ê chhiú ,  lí kin-á-ji̍t kéng-jiân in-ūi chit ê hū-jîn-lâng chek-pī góa mah?9 Góa nā bô chiàu Iâ-hô-hoa só͘ tùi Tāi-pi̍t chiù-chōa-ê lâi kiâⁿ tī i ,  chiū goān Siōng-tè ka-pē chek-hoa̍t , 10 Ap-nî-jíⁿ ,  beh tùi Sò-lô ê ke î-sóa kok-ūi ,  lâi kiàn-li̍p Tāi-pi̍t ê ūi ,  hō͘ i tī-lí Í-sek-lia̍t kap Iû-tāi ,  tùi Tàn kàu Pia̍t-sī-pa , 11 I-si-pho-siat ,  in-ūi kiaⁿ Ap-nî-jíⁿ ,  bōe ìn chi̍t-kù-ōe , 12 Ap-nî-jíⁿ ūi-tio̍h pún-sin chhe sù-chiá khì kìⁿ Tāi-pi̍t kóng ,  Chit ê tōe-hng sio̍k chī-chūi ah? Koh kóng ,  Lí kap góa li̍p-iok ,  góa ê chhiú beh pang-chān lí ,  hō͘ Í-sek-lia̍t lóng kui lí , 13 Tāi-pi̍t kóng ,  Hó ,  góa kap lí li̍p-iok ;  chóng-sī góa beh tùi lí thó chi̍t-hāng ,  chiū-sī lí lâi kìⁿ góa ê bīn hit-sî ,  nā bô chiong Sò-lô ê cha-bó͘-kiáⁿ Bí-kah chhōa-lâi ,  tek-khak bōe kìⁿ góa ê bīn , 14 Tāi-pi̍t chiū chhe sù-chiá khì kìⁿ Sò-lô ê kiáⁿ I-si-pho-siat ,  kóng ,  Lí tio̍h chiong góa ê bó͘ Bí-kah hêng góa ,  i chiū-sī góa bat ēng Hui-lī-sū lâng chi̍t-pah iông-bu̍t ê phê só͘ phèng-tiāⁿ ê , 15 I-si-pho-siat chiū chhe lâng tùi i ê tiōng-hu La̍h-ek ê kiáⁿ Phàⁿ-thiat hia ,  tòa i lâi , 16 I ê tiōng-hu tè i ê āu-bīn ,  ná-kiâⁿ ná-háu ,  kap i kàu Pa-hō͘-lîm ,  Ap-nî-jíⁿ kā i kóng ,  Tò--khì ah ,  I chiū tò--khì , 17 Ap-nî-jíⁿ kap Í-sek-lia̍t ê tióng-ló chham-siông ,  kóng ,  Lín chêng him-bō͘ Tāi-pi̍t chòe ông tī-lí lín ;  taⁿ tio̍h kiâⁿ i ; 18 in-ūi Iâ-hô-hoa bat lūn-kàu Tāi-pi̍t kóng ,  Góa beh ēng Góa ê lô͘-po̍k Tāi-pi̍t ê chhiú kiù Góa ê peh-sìⁿ Í-sek-lia̍t thoat-lī Hui-lī-sū lâng ê chhiú ,  kap chèng tùi-tek ê chhiú , 19 Ap-nî-jíⁿ iā kóng hō͘ Piān-ngá-bín lâng thiaⁿ ;  koh kàu Hi-pek-lûn ,  chiong Í-sek-lia̍t lâng ,  kap Piān-ngá-bín choân-ke ,  it-chhè só͘ khòaⁿ-chòe hó ê ,  kóng hō͘ Tāi-pi̍t thiaⁿ , 20 Ap-nî-jíⁿ kap jī-cha̍p lâng kàu Hi-pek-lûn kìⁿ Tāi-pi̍t ,  Tāi-pi̍t ūi-tio̍h Ap-nî-jíⁿ ,  í-ki̍p kap i lâi ê lâng ,  siat iân-sia̍h , 21 Ap-nî-jíⁿ kā Tāi-pi̍t kóng ,  Góa beh khí--lâi ,  khì chio-chi̍p Í-sek-lia̍t chèng-lâng lâi kìⁿ góa ê chú góa ê ông ,  hō͘ in thang kap lí li̍p-iok ,  lí chiū thang chòe-ông ,  chiàu sim só͘ ài lâi koán-lí ,  Tāi-pi̍t chiū sàng Ap-nî-jíⁿ khì ;  i chiū pêng-an khì , 22 Tāi-pi̍t ê peng kap Iok-ap chhut-kun tò--lâi ,  tòa chōe-chōe chhiúⁿ ê mi̍h lâi ;  hit-sî Ap-nî-jíⁿ bô tī Hi-pek-lûn Tāi-pi̍t hia ,  in-ūi Tāi-pi̍t í-keng sàng i khì ,  i iā pêng-an khì , 23 Iok-ap kap tè i ê choân-kun í-keng kàu ,  ū lâng thong-ti Iok-ap kóng ,  Nî-jíⁿ ê kiáⁿ Ap-nî-jíⁿ lâi kìⁿ ông ,  ông sàng i khì ,  i iā pêng-an khì , 24 Iok-ap khì kìⁿ ông kóng ,  Lí chòe sím-mi̍h ah? Khòaⁿ ah ,  Ap-nî-jíⁿ lâi kìⁿ lí ,  lí siáⁿ-sū sàng i khì? taⁿ i khì-liáu lah ; 25 lí chai Nî-jíⁿ ê kiáⁿ Ap-nî-jíⁿ lâi ,  sī beh phiàn lí ,  ài chai lí ê chhut kap lí ê ji̍p ,  kap lí it-chhè só͘ chòe ê sū , 26 Iok-ap tùi Tāi-pi̍t hia chhut-lâi ,  chiū chhe sù-chiá khì jip Ap-nî-jíⁿ ;  in chiū tùi Se-la̍h ê chíⁿ tòa i lâi ;  chóng-sī Tāi-pi̍t m̄-chai , 27 Ap-nî-jíⁿ tò-tńg-lâi kàu Hi-pek-lûn ,  Iok-ap chhōa i kàu siâⁿ-mn̂g-kháu ,  ké beh àm-chīⁿ kap i kóng-ōe ,  chiū tī-hia chha̍k-thàu i ê pak-tó͘ ,  i chiū sí ;  che sī ūi-tio̍h i ê sió-tī A-sat-hek hō͘ i thâi-sí , 28 Āu-lâi Tāi-pi̍t thiaⁿ-kìⁿ ,  chiū kóng ,  Lâu Nî-jíⁿ ê kiáⁿ Ap-nî-jíⁿ ê huih ,  chit ê chōe tī Iâ-hô-hoa ê bīn-chêng tek-khak éng-oán bô kui tī góa ,  kap góa ê kok , 29 Goān hit-ê kui tī Iok-ap ê thâu-khak ,  kap i ê lāu-pē choân-ke ;  koh goān Iok-ap ê ke hoān-tio̍h hā-siau-ê ,  thái-ko-ê ,  á-sī òa koáiⁿ-á ê ,  hō͘ to thâi-sí-ê ,  bô thang chia̍h ê ,  éng bô tn̄g , 30 Iok-ap kap i ê sió-tī A-pí-su thâi-sí Ap-nî-jíⁿ ,  sī in-ūi i tī Ki-piàn kau-chiàn ê sî ,  thâi-sí in ê sió-tī A-sat-hek , 31 Tāi-pi̍t kā Iok-ap kap tè i ê chèng peh-sìⁿ kóng ,  Lín tio̍h thiah-li̍h saⁿ ,  hâ môa-pò͘ ,  tī Ap-nî-jíⁿ bīn-chêng thî-khàu ,  Tāi-pi̍t ông iā tè tī i ê koaⁿ-chhâ-āu , 32 In bâi-chòng Ap-nî-jíⁿ tī Hi-pek-lûn ;  ông óa Ap-nî-jíⁿ ê bōng lâi thî-khàu ,  chèng peh-sìⁿ iā thî-khàu , 33 Ông ūi-tio̍h Ap-nî-jíⁿ pi-ai kóng , 	Ap-nî-jíⁿ cháiⁿ-iūⁿ chhin-chhiūⁿ gōng-lâng ê sí ah?34 Lí ê chhiú bô khún-pa̍k ,  lí ê kha bô só-liān ; 	Lí sí chhin-chhiūⁿ lâng sí tī pháiⁿ-lâng ê bīn-chêng , 35 Tùi án-ni chèng peh-sìⁿ koh ūi-tio̍h i ai-khàu ,  Ji̍t bē lo̍h ê sî ,  chèng peh-sìⁿ lâi khǹg Tāi-pi̍t chia̍h piáⁿ ;  chóng-sī Tāi-pi̍t chiù-chōa kóng ,  Góa nā tī ji̍t bē lo̍h ê tāi-seng chia̍h tām-po̍h piáⁿ ,  á-sī chia̍h pa̍t hāng mi̍h ,  goān Siōng-tè ka-pē chek-hoa̍t góa , 36 Chèng peh-sìⁿ chù-ì khòaⁿ ,  lóng khòaⁿ-chòe hó ,  chhin-chhiūⁿ ông hoān só͘ chòe ê ,  chèng peh-sìⁿ lóng khòaⁿ-chòe hó , 37 Hit-ji̍t chèng peh-sìⁿ kap Í-sek-lia̍t chèng-lâng chiah chai thâi-sí Nî-jíⁿ ê kiáⁿ Ap-nî-jíⁿ ,  lóng m̄-sī chhut tī ông ê ì-sù , 38 Ông kā i ê jîn-sîn kóng ,  Lín kiám m̄-chai kin-á-ji̍t tī Í-sek-lia̍t tiong ,  sí chi̍t ê hô-kia̍t ê tāi úi-jîn mah?39 Góa sui-jiân siū boah-iû chòe ông ,  kin-á-ji̍t iáu sī loán-jio̍k ;  Sé-ló͘-ngá ê kiáⁿ ,  chiah ê lâng pí góa khah-kiông ;  kiâⁿ-pháiⁿ ê lâng ,  goān Iâ-hô-hoa chiàu i ê pháiⁿ pò-èng i , 
