1 Chit-tia̍p liáu-āu Ap-sa-liông ūi ka-kī pī-pān chhia-bé ,  koh gō͘-cha̍p lâng cháu tī i ê thâu-chêng , 2 Ap-sa-liông chá-chá khí-lâi ,  khiā tī siâⁿ-mn̂g ê lō͘-piⁿ ;  nā ū lâng lâi ,  ū àn-kiāⁿ tio̍h hō͘ ông phòaⁿ-toàn ê ,  Ap-sa-liông chiū kiò i lâi ,  mn̄g i kóng ,  Lí sī toh-lo̍h chi̍t ê siâⁿ ê lâng? I ìn kóng ,  Lô͘-po̍k sī Í-sek-lia̍t chi̍t ê chi-phài ê lâng , 3 Ap-sa-liông kā i kóng ,  Lí ê tāi-chì sī hó ,  sī ū chêng-lí ;  chóng-sī ông bô kau-tài lâng thiaⁿ lí ê ōe , 4 Ap-sa-liông koh kóng ,  Khó-sioh bô siat-li̍p góa chòe chit ê tōe-hng ê sím-phòaⁿ-si ;  kìⁿ-ū saⁿ-kò tio̍h phòaⁿ-toàn ê sū ê ,  lâi kàu góa chia ,  góa beh chiàu kong-gī phòaⁿ-koat i , 5 Kìⁿ-ū lâng kūn-óa lâi pài i ,  i chiū chhun-chhiú khan i ,  kā i chim , 6 Í-sek-lia̍t lâng ê tiong-kan ,  kìⁿ-nā beh khì kìⁿ ông kiû phòaⁿ-toàn ê ,  Ap-sa-liông lóng án-ni khoán-thāi in ,  Án-ni Ap-sa-liông àm-chīⁿ tit-tio̍h Í-sek-lia̍t lâng ê sim , 7 Kè sì-nî ,  Ap-sa-liông tùi ông kóng ,  Kiû lí chún góa khì Hi-pek-lûn ,  hêng góa tùi Iâ-hô-hoa só͘ hē ê goān , 8 In-ūi lô͘-po̍k tiàm tī A-lân ê Ki-su̍t bat hē goān kóng ,  Iâ-hô-hoa nā kó-jiân hō͘ góa koh tò-lâi Iâ-lō͘-sat-léng ,  góa beh ho̍k-sāi Iâ-hô-hoa , 9 Ông kā i kóng ,  Lí thang pêng-an khì ,  Ap-sa-liông chiū khí-lâi ,  khì Hi-pek-lûn , 10 Ap-sa-liông chhe cheng-thàm kiâⁿ piàn Í-sek-lia̍t ta̍k chi-phài ,  kóng ,  Lín chi̍t-ē thiaⁿ-kìⁿ sàu-kak ê siaⁿ ,  chiū kóng ,  Ap-sa-liông tī Hi-pek-lûn chòe-ông lah , 11 Ap-sa-liông só͘ chhiáⁿ hí(**hit) nn̄g-pah lâng kap i tùi Iâ-lō͘-sat-léng khì ;  hiah ê lâng lóng sī bû-ì-tiong khì ,  m̄-chai hit ê sū , 12 Tāi-pi̍t ê bô͘-sū A-hi-to-hut sī Ki-lô lâng ,  tng hiàn-chè ê sî ,  Ap-sa-liông chhe lâng tiàu i ,  tùi i ê pún-siâⁿ Ki-lô lâi ;  tùi án-ni poān-ge̍k ê sè-bīn ná kiông ;  in-ūi tè Ap-sa-liông ê peh-sìⁿ ji̍t-ji̍t ná-chōe , 13 Ū lâng lâi pò Tāi-pi̍t kóng ,  Í-sek-lia̍t lâng ê sim lóng kui-ǹg Ap-sa-liông lah , 14 Tāi-pi̍t kā hiah ê kap i tī Iâ-lō͘-sat-léng ê jîn-sîn kóng ,  Khí-lâi ,  lán tio̍h tô-cháu ;  nā bô ,  lóng bōe-ōe siám-pī Ap-sa-liông ;  tio̍h kín-kín khì ,  kiaⁿ-liáu i kín-kín kàu lâi jip-tio̍h lán ,  hām-hāi lán ,  ēng to thâi-sí siâⁿ-lāi ê lâng , 15 Ông ê jîn-sîn kā ông kóng ,  Khòaⁿ ah ,  góa ê chú góa ê ông só͘ chú-ì ê ,  lí ê lô͘-po̍k lóng beh kiâⁿ , 16 Ông chhut-khì ,  i ê ke-koàn lóng tè i ;  ông lâu cha̍p ê pìn-hui kò͘ chhù , 17 Ông chhut-khì ,  chèng peh-sìⁿ lóng tè i ;  kàu Pek-be̍k-hap chiū hioh , 18 Ông ê jîn-sîn lóng tī i ê bīn-chêng kiâⁿ-kè--khì ,  it-chhè ê Ki-lī-thê lâng ,  Pí-lī-thê lâng ,  kap Ka-te̍k lâng ,  chiū-sī tùi Ka-te̍k tè i lâi ê la̍k-pah lâng ,  iā lóng tī ông ê bīn-chêng kiâⁿ-kè--khì , 19 Ông kā Ka-te̍k lâng Í-thài kóng ,  Lí siáⁿ-sū kap goán khì? thang tò-khì kap ông saⁿ-kap tòa ;  lí sī gōa-pang lâng ,  chhian-sóa tī gōa-bīn ,  thang tò-khì pún só͘-chāi , 20 Lí chā-ji̍t chiah lâi ,  góa kin-á-ji̍t kiám thang lô-hoân lí kap goán phiau-liû ah? góa khì góa só͘ khì ê só͘-chāi ;  lí thang tò-khì ,  tòa lí ê hiaⁿ-tī saⁿ-kap tò-khì ;  goān un-tián sêng-si̍t kap lí tī-teh , 21 Í-thài ìn ông kóng ,  Góa kí éng-oa̍h ê Iâ-hô-hoa ,  kap góa ê chú góa ê ông ê oa̍h-miā ,  lâi chiù-chōa ,  góa ê chú góa ê ông he̍k-oa̍h he̍k-sí ,  kìⁿ só͘ tī-teh ê só͘-chāi ,  lí ê lô͘-po̍k iā tī-hia , 22 Tāi-pi̍t kā Í-thài kóng ,  Lí khì ,  kè--khì ,  Ka-te̍k lâng Í-thài kap hiah ê tè i ê lâng ,  kap só͘ ū ê gín-ná chiū lóng kè--khì , 23 Piàn-tōe tōa-siaⁿ thî-khàu ;  chèng peh-sìⁿ lóng kè--khì ,  ông iā kè Khip-lûn khoe ;  chèng peh-sìⁿ kè--khì ,  ǹg khòng-iá teh-kiâⁿ , 24 Sat-tok kap lóng-chóng tè i ê Lī-bī lâng kng Siōng-tè ê iok-kūi lâi ;  in hē Siōng-tè ê kūi tī-hia ,  A-pí-a-tha chiūⁿ--lâi ,  thèng-hāu chèng peh-sìⁿ tùi siâⁿ-lāi chhut-lâi ,  lóng kè--khì , 25 Ông kā Sat-tok kóng ,  Lí kng Siōng-tè ê kūi tò-khì siâⁿ-lāi ;  góa nā tit-tio̍h un-tián tī Iâ-hô-hoa ê ba̍k-chêng ,  I beh hō͘ góa tò-lâi ,  hō͘ góa koh khòaⁿ-kìⁿ i ,  kap I khiā-khí ê só͘-chāi , 26 Siat-sú I kóng ,  Góa bô hoaⁿ-hí lí ;  khòaⁿ ah ,  góa tī-chia ,  goān I chiàu I khòaⁿ-chòe hó-ê kiâⁿ tī góa , 27 Ông koh kā chè-si Sat-tok kóng ,  Lí kiám m̄-sī sian-kiàn mah? Lí thang an-jiân tò-khì siâⁿ-lāi ;  lí ê kiáⁿ A-hi-má-su ,  kap A-pí-a-tha ê kiáⁿ Iok-ná-tan ,  lín chit nn̄g ê kiáⁿ lóng thang kap lí khì , 28 Khòaⁿ ah ,  góa tī khòng-iá ê tō͘-kháu thèng-hāu tùi lí hia ū siau-sit lâi ,  pò góa chai si̍t-chêng , 29 Tùi án-ni Sat-tok kap A-pí-a-tha kng Siōng-tè ê kūi tò-khì Iâ-lō͘-sat-léng ;  in chiū tòa tī-hia , 30 Tāi-pi̍t tùi chiūⁿ Kaⁿ-ná soaⁿ ê lō͘ chiūⁿ-khì ,  ná chiūⁿ-khì ná-háu ;  tà thâu-khak thǹg-chiah-kha lâi kiâⁿ ;  tè i khì ê chèng peh-sìⁿ iā tà thâu-khak chiūⁿ--khì ,  ná chiūⁿ-khì ná-háu , 31 Ū lâng pò Tāi-pi̍t kóng ,  A-hi-to-hut iā tè Ap-sa-liông tī poān-tóng ê tiong-kan ,  Tāi-pi̍t kóng ,  Iâ-hô-hoa ah ,  kiû Lí hō͘ A-hi-to-hut ê kè-bô͘ pìⁿ-chòe gōng , 32 Tāi-pi̍t chiūⁿ kàu soaⁿ-téng ,  kèng-pài Siōng-tè ê só͘-chāi ,  khòaⁿ-kìⁿ A-ki lâng Hō͘-su ,  saⁿ thiah-li̍h ,  thâu-khak sám tîn-ai ,  lâi ngiâ-chih i , 33 Tāi-pi̍t kā i kóng ,  Lí nā kap góa khì ,  ōe thoa-thūi góa ; 34 lí nā tò-khì siâⁿ-lāi ,  kā Ap-sa-liông kóng ,  Ông ah ,  góa beh chòe lí ê lô͘-po̍k ;  góa chêng chòe lí ê pē ê lô͘-po̍k ,  taⁿ góa iā beh án-ni chòe lí ê lô͘-po̍k ,  lí chiū thang kā góa phò-hoāi A-hi-to-hut ê kè-bô͘ , 35 Chè-si Sat-tok kap A-pí-a-tha kiám bô kap lí tī-hia mah? Lí tùi ông-kiong-lāi só͘ thiaⁿ-kìⁿ-ê ,  chiū tio̍h kā chè-si Sat-tok kap A-pí-a-tha kóng , 36 Sat-tok ê kiáⁿ A-hi-má-su ,  A-pí-a-tha ê kiáⁿ Iok-ná-tan ,  chí(**chit) nn̄g ê kiáⁿ iā kap in tī-hia ;  kìⁿ-nā lín só͘ thiaⁿ-kìⁿ ê ,  thang thok-tiōng in lâi pò góa , 37 Tùi án-ni ,  Tāi-pi̍t ê pêng-iú Hō͘-su ji̍p siâⁿ ,  Ap-sa-liông iā ji̍p Iâ-lō͘-sat-léng , 
