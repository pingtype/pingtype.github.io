1 Tāi-pi̍t sǹg tè i ê peh-sìⁿ ,  siat-li̍p chhian-chóng peh-chóng chhōa in , 2 Tāi-pi̍t chhe peh-sìⁿ chhut-khì ,  saⁿ-hūn-chi̍t kau Iok-ap ê chhiú ,  saⁿ-hūn-chi̍t kau Sé-ló͘-ngá ê kiáⁿ Iok-ap ê hiaⁿ-tī A-pí-su ê chhiú ,  saⁿ-hūn-chi̍t kau Ka-te̍k lâng Í-thài ê chhiú ,  Ông kā peh-sìⁿ kóng ,  Góa tek-khak kap lín chhut-khì , 3 Chóng-sī peh-sìⁿ kóng ,  Lí m̄-thang chhut-khì ;  nā goán tô-cháu ,  tùi-te̍k bô lia̍h goán chòe iàu-kín ;  goán nā tīn-bông chi̍t-pòaⁿ ,  tùi-te̍k iā bô lia̍h goán chòe iàu-kín ,  in-ūi lí chi̍t-lâng tòng-tit goán chi̍t-bān lâng ;  lí tùi siâⁿ-lāi pang-chān goán khah-hó , 4 Ông kā in kóng ,  Lín só͘ khòaⁿ-chòe hó-ê ,  góa beh kiâⁿ i ;  tùi án-ni ông khiā tī siâⁿ-mn̂g-piⁿ ,  peh-sìⁿ ū-ê chi̍t-pah ,  ū-ê chi̍t-chheng ,  chiàu chhù-sū chhut-khì , 5 Ông bēng-lēng Iok-ap ,  A-pí-su ,  Í-thài ,  kóng ,  Lín tòa-tio̍h góa ,  khoán-thāi hit ê siàu-liân lâng Ap-sa-liông tio̍h khah-khoan ,  Ông ūi-tio̍h Ap-sa-liông bēng-lēng hiah ê siú-léng ê ōe ,  peh-sìⁿ lóng ū thiaⁿ-kìⁿ , 6 Peh-sìⁿ chiū chhut-khì chhân-iá tí-te̍k Í-sek-lia̍t lâng ,  tī Í-hoat-liân ê chhiū-nâ kau-chiàn , 7 Tī-hia Í-sek-lia̍t lâng thâi-su tī Tāi-pi̍t hiah ê lô͘-po̍k ê bīn-chêng ;  hit-ji̍t tīn-bông-ê chin-chōe ,  kiōng ū nn̄g-bān lâng , 8 In-ūi chiàn-tīn-sòaⁿ chin khui ,  piàn-piàn tī hit só͘-chāi ;  chhiū-nâ só͘ thun-bia̍t-ê ,  pí hō͘ to só͘ thun-bia̍t-ê khah-chōe , 9 Ap-sa-liông ngó͘-jiân tú-tio̍h Tāi-pi̍t ê lô͘-po̍k ,  Ap-sa-liông khiā i ê lô ,  lô cháu tùi tōa-châng siōng-chhiū ām ê chhiū-ki-ē keng-kè ,  i ê thâu-khak kùi--tio̍h siōng-chhiū ,  tiàu tī pòaⁿ-khong-tiong ;  só͘ khiâ ê lô chòe i khì , 10 Ū chi̍t-ê lâng khòaⁿ-kìⁿ ,  chiū kā Iok-ap kóng ,  Góa khòaⁿ-kìⁿ Ap-sa-liông kùi tī siōng-chhiū--nih , 11 Iok-ap kā pò i ê lâng kóng ,  Lí í-keng khòaⁿ-kìⁿ ,  siáⁿ-sū m̄ tùi-hia phah i ,  hō͘ i tūi-lo̍h tōe ah? Góa chiū siúⁿ lí cha̍p ê gûn ,  kap chi̍t tiâu tòa , 12 Hit ê lâng kā Iok-ap kóng ,  Góa chiū tit-tio̍h chi̍t-chheng gûn tī góa ê chhiú ,  iā m̄-káⁿ chhun-chhiú hāi ông ê kiáⁿ ;  in-ūi goán thiaⁿ-kìⁿ ông bēng-lēng lí kap A-pí-su Í-thài kóng ,  Lín tio̍h sòe-jī m̄-thang hāi hit ê siàu-liân lâng Ap-sa-liông , 13 Góa nā lām-sám chòe ,  lâi hāi i ê sìⁿ-miā ,  bô chi̍t-hāng ōe môa-tit ông ,  lí chiū beh khiā tī piⁿ-á m̄-chhap góa , 14 Iok-ap kóng ,  Góa m̄-thang kap lí iân-chhiân ,  Iok-ap chhiú kia̍h saⁿ ki té-chhiuⁿ ,  hit-sî Ap-sa-liông tiàu tī siōng-chhiū ,  iáu oa̍h--teh ,  chiū chha̍k-thàu i ê sim , 15 Kā Iok-ap kia̍h ke-si ê siàu-liân lâng cha̍p-ê ,  ûi Ap-sa-liông phah hō͘ i sí , 16 Iok-ap pûn sàu-kak ,  peh-sìⁿ chiū tò-lâi ,  bô koh jip Í-sek-lia̍t lâng ;  in-ūi Iok-ap chó͘-chí peh-sìⁿ , 17 In chiong Ap-sa-liông hiat tī chhiū-nâ-lāi chi̍t ê tōa chhim-khiⁿ ,  téng-bīn thia̍p chi̍t tōa tui ê chio̍h-thâu ;  Í-sek-lia̍t chèng-lâng ta̍k-ê cháu tò-khì in ê pò͘-pîⁿ , 18 Ap-sa-liông oa̍h-teh ê sî ,  tī Ông ê soaⁿ-kok ūi ka-kī khiā chi̍t ki thiāu ;  in-ūi i kóng ,  Góa bô kiáⁿ thang lâu góa ê miâ ;  chiū ēng ka-kī ê miâ chheng hit ki thiāu ;  kàu kin-á-ji̍t chheng chòe Ap-sa-liông ê hō-piáu , 19 Sat-tok ê kiáⁿ A-hi-má-su kóng ,  Chún góa cháu--khì ,  pò siau-sit hō͘ ông ,  chiū-sī Iâ-hô-hoa ū cháiⁿ-iūⁿ tùi i ê tùi-te̍k pò-siû , 20 Iok-ap kā i kóng ,  Lí kin-á-ji̍t m̄-thang khì pò siau-sit ,  pa̍t-ji̍t lí thang pò siau-sit ;  chóng-sī kin-á-ji̍t lí m̄-thang pò siau-sit ,  in-ūi ông ê kiáⁿ í-keng sí , 21 Iok-ap kā Kó͘-sī lâng kóng ,  Lí khì chiong lí só͘ khòaⁿ-kìⁿ-ê kā ông kóng ,  Kó͘-sī lâng tùi Iok-ap kiok-kiong chiū cháu--khì , 22 Sat-tok ê kiáⁿ A-hi-má-su koh kā Iok-ap kóng ,  Bô-lūn cháiⁿ-iūⁿ ,  kiû lí chún góa tè Kó͘-sī lâng cháu-khì ,  Iok-ap kóng ,  Góa ê kiáⁿ ,  lí pò siau-sit ,  kì-jiân bōe tit-tio̍h siúⁿ ,  siáⁿ-sū ài cháu--khì ah?23 I koh kóng ,  Bô-lūn cháiⁿ-iūⁿ ,  góa beh cháu--khì ,  Iok-ap kóng ,  Lí cháu--khì ,  A-hi-má-su chiū tùi Pîⁿ-iûⁿ ê lō͘ cháu--khì ;  cháu chòe Kó͘-sī lâng ê thâu-chêng , 24 Tāi-pi̍t tú-á chē tī mn̂g ê siâⁿ-chhiûⁿ ê tiong-kan ;  siú-bāng ê lâng peh-chiūⁿ siâⁿ-chhiûⁿ ,  kàu siâⁿ-mn̂g ê lâu-téng ,  kia̍h-ba̍k koan-khòaⁿ ,  khòaⁿ-kìⁿ chi̍t-lâng toaⁿ-sin cháu--lâi , 25 Siú-bāng-ê kiò ,  lâi kā ông kóng ,  Ông kóng ,  I nā ka-kī lâi ,  tek-khak ū siau-sit beh pò ,  I ná-cháu ná-kūn-óa lâi , 26 Siú-bāng ê lâng koh khòaⁿ-kìⁿ chi̍t-lâng cháu--lâi ,  siú-bāng-ê kā kò͘ siâⁿ-mn̂g ê lâng kóng ,  Khòaⁿ ah ,  ū chi̍t-lâng toaⁿ-sin cháu--lâi ,  Ông kóng ,  Che iā-sī pò siau-sit ê , 27 Siú-bāng-ê kóng ,  Góa khòaⁿ-kìⁿ thâu-chêng teh-cháu-ê chhin-chhiūⁿ Sat-tok ê kiáⁿ A-hi-má-su teh-cháu ê khoán ,  Ông kóng ,  I sī hó lâng ,  lâi pò hó siau-sit , 28 A-hi-má-su tùi ông kiò kóng ,  Pêng-an lah ;  chiū tī ông ê bīn-chêng phak tī tōe--nih pài ,  kóng ,  Iâ-hô-hoa lí ê Siōng-tè sī eng-kai tio̍h o-ló ê ;  in-ūi I í-keng chiong hiah ê khí-chhiú kong-kek góa ê chú góa ê ông ê lâng kau hō͘ lí , 29 Ông kóng ,  Siàu-liân lâng Ap-sa-liông pêng-an á-bô? A-hi-má-su ìn kóng ,  Iok-ap chhe ông ê lô͘-po̍k ,  kap lí ê lô͘-po̍k ,  hit-sî góa khòaⁿ-kìⁿ tōa hán-hōa ,  m̄-chai sī sím-mi̍h tāi-chì , 30 Ông kóng ,  Lí kiâⁿ-khui ,  khiā tī piⁿ-á ,  I chiū kiâⁿ-khui ,  khiā-teh , 31 Kó͘-sī lâng iā kàu ;  Kó͘-sī lâng kóng ,  Ū siau-sit pò hō͘ góa ê chú góa ê ông ;  Iâ-hô-hoa kin-á-ji̍t tùi it-chhè heng-khí kong-kek lí ê lâng kā lí pò-siû , 32 Ông kā Kó͘-sī lâng kóng ,  Siàu-liân lâng Ap-sa-liông pêng-an bô? Kó͘-sī lâng ìn kóng ,  Goān góa ê chú góa ê ông ê tùi-te̍k ,  kap it-chhè heng-khí kong-kek lí ,  beh hāi lí ê lâng ,  lóng chhin-chhiūⁿ hit ê siàu-liân lâng chi̍t-iūⁿ , 33 Ông chiū put-chí siong-sim ,  chiūⁿ siâⁿ-mn̂g-téng ê lâu thî-khàu ,  ná-kiâⁿ ná-kóng ,  Góa ê kiáⁿ Ap-sa-liông ah ,  góa ê kiáⁿ ,  góa ê kiáⁿ ,  Ap-sa-liông ah ;  góa hūn bōe thòe lí sí ,  Ap-sa-liông ah ,  góa ê kiáⁿ ,  góa ê kiáⁿ , 
