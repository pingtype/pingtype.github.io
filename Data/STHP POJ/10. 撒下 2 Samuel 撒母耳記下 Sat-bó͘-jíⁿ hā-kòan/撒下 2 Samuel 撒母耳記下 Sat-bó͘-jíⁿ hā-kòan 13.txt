1 Chit-ê í-āu Tāi-pi̍t ê kiáⁿ Ap-sa-liông ū chi̍t-ê chin-súi ê sió-bē ,  miâ kiò Tha-má ;  Tāi-pi̍t ê kiáⁿ Àm-lùn thiàⁿ i , 2 Àm-lùn ūi-tio̍h i ê sió-bē Tha-má ut-chut kàu phòa-pīⁿ ;  in-ūi i sī chāi-sek-lú ,  Àm-lùn ka-kī chai oh-tit tùi i chòe sím-mi̍h tāi-chì , 3 Àm-lùn ū chi̍t ê pêng-iú ,  miâ kiò Iok-ná-ta̍t ,  sī Tāi-pi̍t ê hiaⁿ Sī-bí-a ê kiáⁿ ,  Iok-ná-ta̍t sī chin lêng-khiàu ê lâng , 4 I tùi Àm-lùn kóng ,  Ông ê kiáⁿ ah ,  lí siáⁿ-sū chi̍t-ji̍t chi̍t-ji̍t khah siau-sán ah? siáⁿ-sū m̄ kā góa kóng? Àm-lùn kā i kóng ,  Góa thiàⁿ góa ê sió-tī Ap-sa-liông ê sió-bē Tha-má , 5 Iok-ná-ta̍t kā i kóng ,  Lí tio̍h tó tī bîn-chhn̂g--nih ,  ké-chòe phòa-pīⁿ ;  lí ê lāu-pē lâi khòaⁿ lí ,  chiū tùi i kóng ,  Kiû lí chún góa ê sió-bē Tha-má lâi góa chia ,  ēng chia̍h-mi̍h hō͘ góa ,  pī-pān tī góa ê bīn-chêng ,  hō͘ góa khòaⁿ-kìⁿ ,  tùi i ê chhiú chih lâi chia̍h , 6 Àm-lùn chiū tó-teh ké phòa-pīⁿ ;  ông lâi bāi i ,  Àm-lùn chiū tùi ông kóng ,  Kiû lí hō͘ góa ê sió-bē Tha-má lâi ,  tī góa ê bīn-chêng kā góa chòe nn̄g tè piáⁿ ,  góa thang tùi i ê chhiú chih lâi chia̍h i , 7 Tāi-pi̍t chiū chhe lâng kàu Tha-má ê chhù ,  kā i kóng ,  Taⁿ lí khì lí ê hiaⁿ Àm-lùn ê chhù ,  kā i pī-pān chia̍h-mi̍h , 8 Tha-má chiū kàu i ê hiaⁿ Àm-lùn ê chhù ;  Àm-lùn tó-teh ,   Tha-má the̍h mī-hún ,  tī i ê bīn-chêng chhiau chòe piáⁿ ,  koh pek hiah ê piáⁿ ; 9 chiū chiong chian-pôaⁿ piàⁿ tī i ê bīn-chêng ,  Àm-lùn m̄-chia̍h ,  chiū kóng ,  Chèng-lâng tio̍h lī-khui góa chhut-khì ;  chèng-lâng chiū lī-khui i chhut-khì , 10 Àm-lùn kā Tha-má kóng Lí phâng chia̍h-mi̍h ji̍p khùn-pâng ,  góa thang tùi lí ê chhiú chih lâi chia̍h ,  Tha-má chiū phâng só͘ chòe ê piáⁿ ji̍p khùn-pâng kàu i ê hiaⁿ Àm-lùn hia , 11 I phâng khì hō͘ i chia̍h ,  i chiū khiú i ,  kā i kóng ,  Góa ê sió-bē ah ,  lí lâi kap góa saⁿ-kap khùn , 12 I kā i kóng ,  Góa ê hiaⁿ ,  m̄-thang ,  bo̍h-tit lêng-jio̍k góa ,  in-ūi tī Í-sek-lia̍t tiong m̄-eng-kai án-ni kiâⁿ ;  lí bo̍h-tit chòe chit ê gōng-sū ; 13 iā góa ,  góa beh cháiⁿ-iūⁿ sóe góa ê kiàn-siàu? iā lí ,  lí tī Í-sek-lia̍t chòe gōng-lâng ê chi̍t-ê ;  taⁿ chhiáⁿ lí tùi ông kóng ,  i bô beh kìm-chí góa kè hō͘ lí , 14 Chóng-sī Àm-lùn m̄-khéng thiaⁿ i ê ōe ;  in-ūi i pí i khah ū la̍t ,  chiū lêng-jio̍k i ,  kap i saⁿ-kap khùn , 15 Í-āu Àm-lùn ke̍k-kî oàn-hūn i ;  hit ê oàn-hūn i ê oàn-hūn ,  pí chêng thiàⁿ i ê thiàⁿ koh khah-tōa ,  Àm-lùn chiū kā i kóng ,  Khí-lâi ,  khì ah , 16 I kā i kóng ,  M̄-thang án-ni ,  lí kóaⁿ góa chhut-khì ê hāi-tio̍h góa ,  pí lí chêng khoán-thāi góa-ê khah-thiám ,  Chóng-sī Àm-lùn m̄-khéng thiaⁿ i ; 17 chiū kiò hit ê su-hāu i ê lô͘-po̍k kóng ,  Tio̍h kóaⁿ chit ê cha-bó͘-gín-ná tùi góa chia chhut-khì ;  i chhut-khì ,  mn̂g chiū tio̍h chhòaⁿ , 18 Hit-sî Tha-má chhēng chhái-sek ê saⁿ ,  in-ūi ông ê cha-bó͘-kiáⁿ ,  iáu-bē chhut-kè ê ,  lóng chhēng chit hō saⁿ ;  Àm-lùn ê lô͘-po̍k chiū khan i chhut-khì ;  chhut-khì liáu ,  mn̂g chiū chhòaⁿ--teh , 19 Tha-má sám hé-hu tī thâu-khak ,  thiah-li̍h só͘ chhēng chhái-sek ê saⁿ ,  ēng chhiú phō thâu-khak lâi kiâⁿ ;  ná-kiâⁿ ná-háu , 20 I ê hiaⁿ Ap-sa-liông mn̄g i kóng ,  Lí ê hiaⁿ Àm-lùn bat kap lí chòe-tui mah? Góa ê sió-bē ah ,  taⁿ bô chòe siaⁿ ,  i sī lí ê hiaⁿ ,  bo̍h-tit khòa-ì chit ê sū ,  Tha-má chiū toaⁿ-sin tiàm tī i ê hiaⁿ Ap-sa-liông ê chhù , 21 Tāi-pi̍t ông thiaⁿ-kìⁿ chiah ê sū ,  chiū put-chí siū-khì , 22 Ap-sa-liông bô kap Àm-lùn kóng-hó kóng-pháiⁿ ;  in-ūi Ap-sa-liông oàn-hūn Àm-lùn ,  sī i ū lêng-jio̍k i ê sió-bē Tha-má , 23 Kè nn̄g-nî ,  Ap-sa-liông tī kūn Í-hoat-liân ê Pa-le̍k-hā-só ,  ū lâng kā i chián iûⁿ-mn̂g ;  Ap-sa-liông chhiáⁿ ông ê chèng-kiáⁿ lóng-chóng khì , 24 Ap-sa-liông lâi kìⁿ ông ,  kóng ,  Taⁿ lí ê lô͘-po̍k ū ēng lâng teh chián iûⁿ-mn̂g ,  chhiáⁿ ông ,  kap ông ê jîn-sîn ,  kap lô͘-po̍k ,  saⁿ-kap khì , 25 Ông kā Ap-sa-liông kóng ,  Góa ê kiáⁿ ah ,  m̄-thang ,  goán m̄-thang lóng khì ,  kiaⁿ-liáu lí khai-hùi siuⁿ siong-tiōng ,  Ap-sa-liông pek i ,  chóng-sī i m̄-khì ;  kan-ta kā i chiok-hok , 26 Ap-sa-liông kóng ,  Nā bô ,  chiū hō͘ góa ê hiaⁿ Àm-lùn kap goán khì ,  Ông kóng ,  Siáⁿ-sū tio̍h i kap lí khì ah?27 Ap-sa-liông pek i ,  Ông chiū ún-chún Àm-lùn kap ông ê chèng-kiáⁿ saⁿ-kap khì , 28 Ap-sa-liông hoan-hù i ê lô͘-po̍k kóng ,  Lín tio̍h chù-ì ,  khòaⁿ Àm-lùn lim-chiú tek-kái ê sî ,  góa kā lín kóng ,  Phah Àm-lùn ,  lín chiū tio̍h thâi-sí i ,  bo̍h-tit kiaⁿ ;  che kiám-m̄-sī góa hoan-hù lín--ê mah? Lín chòe lín hó-táⁿ ióng-kám , 29 Ap-sa-liông ê lô͘-po̍k chiū chiàu Ap-sa-liông só͘ hoan-hù ê ,  lâi kiâⁿ tī Àm-lùn ;  ông ê chèng-kiáⁿ lóng peh--khí-lâi ,  ta̍k-lâng khiâ i ê lô͘ tô-cháu , 30 In iáu tī lō͘--nih ū hong-siaⁿ thoân kàu Tāi-pi̍t ,  kóng ,  Ap-sa-liông ū thâi-sí ông ê chèng-kiáⁿ ,  bô lâu chi̍t-ê , 31 Ông chiū khí--lâi thiah-li̍h saⁿ ,  tó tī tōe--nih ;  ông ê jîn-sîn iā thiah-li̍h saⁿ ,  khiā tī i ê sin-piⁿ , 32 Tāi-pi̍t ê hiaⁿ Sī-bí-a ê kiáⁿ ,  Iok-ná-ta̍t ìn kóng ,  Góa ê chú ,  bo̍h-tit phah-sǹg ông ê chèng-kiáⁿ ,  hiah ê siàu-liân lâng lóng hō͘ i thâi-sí ;  chí-ū Àm-lùn sí nā-tiāⁿ ;  in-ūi tùi Àm-lùn lêng-jio̍k i ê sió-bē Tha-má hit-ji̍t ,  Ap-sa-liông chiū í-keng ū chit ê ì-sù , 33 Taⁿ góa ê chú góa ê ông ,  bo̍h-tit khòa-ì chit ê sū ,  phah-sǹg ông ê chèng-kiáⁿ lóng sí ;  kî-si̍t chí-ū Àm-lùn sí nā-tiāⁿ , 34 Ap-sa-liông chiū tô-cháu ,  Siú-bāng ê siàu-liân lâng kia̍h-ba̍k khòaⁿ ,  khòaⁿ-kìⁿ chōe-chōe peh-sìⁿ tùi i ê āu-bīn ,  tùi soaⁿ-piⁿ ê lō͘ lâi , 35 Iok-ná-ta̍t kā ông kóng ,  Khòaⁿ ah ,  ông ê chèng-kiáⁿ lóng lâi lah ,  kó-jiân chiàu lí ê lô͘-po̍k só͘ kóng ê , 36 Ōe tú-á kóng-soah ,  ông hiah ê kiáⁿ chiū kàu ,  khui-siaⁿ thî-khàu ;  ông kap jîn-sîn iā lóng tōa thî-khàu kàu-ke̍k , 37 Ap-sa-liông cháu kàu Ki-su̍t ông A-bí-hut ê kiáⁿ Ta̍t-mái hia ;  Tāi-pi̍t ji̍t-ji̍t ūi-tio̍h i ê kiáⁿ pi-ai , 38 Ap-sa-liông cháu kàu Ki-su̍t ,  tiàm hia saⁿ-nî , 39 Tāi-pi̍t ông ê sim chhiat-chhiat siàu-liām Ap-sa-liông ;  in-ūi Àm-lùn í-keng sí ,  chiū siū an-ùi , 
