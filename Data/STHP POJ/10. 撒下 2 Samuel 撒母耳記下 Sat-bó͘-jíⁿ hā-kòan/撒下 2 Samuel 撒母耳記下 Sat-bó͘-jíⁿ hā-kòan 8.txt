1 Chit-tia̍p liáu-āu Tāi-pi̍t phah Hui-lī-sū lâng ,  hō͘ in hâng-ho̍k ;  Tāi-pi̍t koh tùi Hui-lī-sū lâng ê chhiú chhú Bí-tek-an-má , 2 Koh phah Mô͘-ap ,  hō͘ in tó tī tōe--nih ,  ēng soh niû i ,  niû nn̄g tiâu soh-ê hō͘ i sí ,  niû móa chi̍t tiâu soh-ê hō͘ i oa̍h ;  Mô͘-ap lâng chiū kui-ho̍k Tāi-pi̍t ,  lâi chìn-kòng , 3 Tāi-pi̍t phah Só-pa ông Lī-ha̍p ê kiáⁿ Hap-tāi-tí-siā ,  tī i khì Tōa-hô ,  beh khoe-ho̍k i ê koân ê sî , 4 Tāi-pi̍t lia̍h i ê bé-peng chi̍t-chheng chhit pah ,  pō͘-peng nn̄g-bān ;  Tāi-pi̍t chiong i chiàn-chhia ê bé koah-tn̄g i ê kha-kun ;  chí-ū lâu chi̍t-pah tiuⁿ chhia ê bé , 5 Tāi-má-sek ê A-lân lâng lâi pang-chān Só-pa ông Hap-tāi-tí-siā ,  Tāi-pi̍t chiū thâi-sí A-lân lâng nn̄g-bān nn̄g-chheng , 6 Tùi án-ni Tāi-pi̍t tī Tāi-má-sek ê A-lân siat-li̍p kun-iâⁿ ,  A-lân lâng chiū kui-ho̍k Tāi-pi̍t ,  lâi chìn-kòng ,  Tāi-pi̍t bô-lūn khì toh-lo̍h ,  Iâ-hô-hoa lóng hō͘ i khah-iâⁿ , 7 Tāi-pi̍t chhú Hap-tāi-tí-siā hiah ê jîn-sîn só͘ kōaⁿ kim ê pîn-pâi ,  tòa kàu Iâ-lō͘-sat-léng , 8 Tāi-pi̍t ông koh tùi sio̍k Hap-tāi-tí-siā ê Pí-tha kap Pí-lô-tha ê siâⁿ ,  tit-tio̍h chōe-chōe tâng , 9 Hap-ná ông Tô-í thiaⁿ-kìⁿ Tāi-pi̍t phah-iâⁿ Hap-tāi-tí-siā ê choân-kun ; 10 Tô-í chiū chhe i ê kiáⁿ Iok-lân khì kìⁿ Tāi-pi̍t ông ,  chhéng-an i ,  kā i chiok-hok ,  in-ūi i phah-iâⁿ Hap-tāi-tí-siā ;  in-ūi Hap-tāi-tí-siā kap Tô-í siông-siông kau-chiàn ,  Iok-lân ê chhiú iā tòa gûn-khì ,  kim-khì ,  tâng-khì , 11 Tāi-pi̍t ông chiū ēng chiah ê mi̍h chòe-sèng ,  hiàn hō͘ Iâ-hô-hoa ,  chhin-chhiūⁿ chêng ēng i só͘ khah-iâⁿ lia̍t-kok ê kim-gûn chòe-sèng lâi hiàn chi̍t-iūⁿ ; 12 chiū-sī tùi A-lân ,  Mô͘-ap ,  A-bûn lâng ,  Hui-lī-sū lâng ,  A-má-le̍k ,  só͘ tit-tio̍h ê ,  í-ki̍p tùi Só-pa ông Lī-ha̍p ê kiáⁿ Hap-tāi-tí-siā só͘ chhiúⁿ ê , 13 Tāi-pi̍t tī Iâm ê soaⁿ-kok phah-sí A-lân chi̍t-bān poeh-chheng lâng ;  tò--lâi ê sî ,  chiū tit-tio̍h tōa miâ-siaⁿ , 14 Koh i tī Í-tong siat kun-iâⁿ ;  chiū-sī tī Í-tong choân-tōe siat kun-iâⁿ ,  Í-tong lâng chiū lóng kui-ho̍k Tāi-pi̍t ,  Tāi-pi̍t bô-lūn khì toh-lo̍h ,  Iâ-hô-hoa lóng hō͘ i khah-iâⁿ , 15 Tāi-pi̍t chòe Í-sek-lia̍t chèng-lâng ê ông ,  Tāi-pi̍t péng-kong kiâⁿ-gī tī i ê chèng peh-sìⁿ , 16 Sé-ló͘-ngá ê kiáⁿ Iok-ap chòe kun-tiúⁿ ;  A-hi-lu̍t ê kiáⁿ Iok-sa-hoat chòe sú-koaⁿ , 17 A-hi-tu̍t ê kiáⁿ Sat-tok kap A-pí-a-tha ê kiáⁿ A-hi-bí-le̍k chòe chè-si ;  Se-lâi-ngá chòe su-kì ; 18 Iâ-hô-iâ-tāi ê kiáⁿ Pí-ná-ngá thóng-hat Ki-lī-thê lâng ,  kap Pí-lí-thê lâng ;  Tāi-pi̍t hiah ê kiáⁿ chòe léng-siù , 
