1 Ū lâng kā Iok-ap kóng ,  Khòaⁿ ah ,  ông ūi-tio̍h Ap-sa-liông thî-khàu pi-ai , 2 Hit-ji̍t ê tek-sèng piàn-chòe chèng peh-sìⁿ ê pi-ai ;  in-ūi hit-ji̍t peh-sìⁿ thiaⁿ-kìⁿ kóng ,  Ông ūi-tio̍h i ê kiáⁿ iu-būn , 3 Hit-ji̍t peh-sìⁿ àm-chīⁿ ji̍p siâⁿ ,  chhin-chhiūⁿ tī tīn--nih tô-cháu kiàn-siàu ê peh-sìⁿ àm-chīⁿ ji̍p-lâi chi̍t-iūⁿ , 4 Ông tà i ê bīn ,  ông tōa-siaⁿ háu ,  kóng ,  Góa ê kiáⁿ Ap-sa-liông ah ,  Ap-sa-liông ,  góa ê kiáⁿ ,  góa ê kiáⁿ ah , 5 Iok-ap ji̍p chhù khì kìⁿ ông kóng ,  Lí kin-á-ji̍t hō͘ lí it-chhè ê lô͘-po̍k bô thé-biān ;  in kin-á-ji̍t kiù lí ê sìⁿ-miā ,  kap lí ê kiáⁿ cha-bó͘-kiáⁿ ê sìⁿ-miā ,  lí hiah ê bó͘ ê sìⁿ-miā ,  lí hiah ê sòe-î ê sìⁿ-miā ; 6 in-ūi oàn-hūn lí ê ,  lí thiàⁿ i ,  thiàⁿ lí ê ,  lí oàn-hūn i ,  Lí kin-á-ji̍t í-keng hián-bêng lí bô iàu-kín hiah ê siú-léng kap jîn-sîn ;  góa kin-á-ji̍t khòaⁿ-chhut ,  nā Ap-sa-liông oa̍h-teh ,  goán kin-á-ji̍t lóng sí ,  lí chiū hoaⁿ-hí , 7 Taⁿ lí tio̍h khí-lâi chhut-khì ,  an-ùi lí ê lô͘-po̍k ê sim ;  góa kí Iâ-hô-hoa lâi chiù-chōa ,  lí nā bô chhut-khì ,  kim-mî bô chi̍t-lâng kap lí tī-teh ;  che chai-ē pí lí tùi siàu-liân kàu taⁿ só͘ tú-tio̍h-ê khah-chhám , 8 Ông chiū khí-lâi ,  chē tī siâⁿ-mn̂g--nih ;  ū lâng kā chèng peh-sìⁿ kóng ,  Khòaⁿ ah ,  ông chē tī siâⁿ-mn̂g--nih ;  peh-sìⁿ chiū lóng kàu ông ê bīn-chêng , 	Í-sek-lia̍t lâng í-keng tô-cháu ,  ta̍k-lâng tò-khì i ê pò͘-pîⁿ , 9 Í-sek-lia̍t chèng chi-phài ê lâng hun-hun gī-lūn ,  kóng ,  Ông bat kiù lán thoat-lī tùi-te̍k ê chhiú ,  koh kiù lán thoat-lī Hui-lī-sū lâng ê chhiú ;  taⁿ i siám-pī Ap-sa-liông cháu tī gōa-bīn , 10 Lán ēng iû boah Ap-sa-liông tī-lí lán ,  i í-keng tīn-bông ,  Lín taⁿ siáⁿ-sū m̄ chhut chi̍t-kù ,  chhiáⁿ ông tò-lâi ah?11 Tāi-pi̍t ông chhe lâng khì kìⁿ chè-si Sat-tok kap A-pí-a-tha ,  kóng ,  Lín tio̍h kā Iû-tāi ê tióng-ló kóng ,  Í-sek-lia̍t chèng-lâng í-keng ū ōe kàu tī ông ,  chhiáⁿ ông tò-lâi i ê chhù ;  lín chhiáⁿ ông tò-lâi ,  siáⁿ-sū chòe lâng ê lō͘-bé ah?12 Lín sī góa ê hiaⁿ-tī ,  sī góa ê kut-jio̍k ;  chhiáⁿ ông tò-lâi siáⁿ-sū chòe lâng ê lô͘-bé ah?13 Iā kā A-má-sat kóng ,  Lí kiám m̄-sī góa ê kut-jio̍k mah? Góa nā bô siat-li̍p lí thòe Iok-ap tn̂g-tn̂g tī góa ê bīn-chêng chòe kun-tiúⁿ ,  goān Siōng-tè ka-pē chek-hoa̍t góa , 14 Tùi án-ni ,  i chiū kám-kek Iû-tāi chèng-lâng ê sim ,  chhin-chhiūⁿ chi̍t-lâng ê sim ;  in chiū chhe lâng khì kìⁿ ông kóng ,  Goān lí kap lí ê chèng jîn-sîn tò-lâi , 15 Ông chiū tò-lâi ,  kàu Iok-tàn ;  Iû-tāi lâng lâi kàu Kiat-kah ,  beh ngiâ-chih ông ,  chhōa ông kè Iok-tàn , 16 Pa-hō͘-lîm ê Piān-ngá-bín lâng ,  Ki-la̍h ê kiáⁿ Sī-múi kóaⁿ-kín kap Iû-tāi lâng lo̍h--lâi ngiâ-chih Tāi-pi̍t ông , 17 Kap i lâi ê ,  ū chi̍t-chheng ê Piān-ngá-bín lâng ,  iā ū Sò-lô ke ê lô͘-po̍k Sé-pa ,  kap i cha̍p-gō͘ ê kiáⁿ ,  jī-cha̍p ê lô͘-po̍k ,  in lóng tī ông ê bīn-chêng kè Iok-tàn , 18 U tō͘-chûn kè--khì ,  chài ông ê ke-koàn ,  chhut-chāi ông ēng ,  Ông kè Iok-tàn ê sî ,  Ki-la̍h ê kiáⁿ Sī-múi chiū phak tī ông ê bīn-chêng ; 19 kā ông kóng ,  Góa ê chú góa ê ông chhut Iâ-lō͘-sat-léng ê ji̍t ,  lí ê lô͘-po̍k kiâⁿ pōe-ge̍k ê sū ;  taⁿ kiû góa ê chú bo̍h-tit chek-chōe góa ,  bo̍h-tit kì-tit ,  ông iā bo̍h-tit hē tī sim--nih , 20 Lí ê lô͘-po̍k bêng-bêng chai ka-kī ū chōe ,  só͘-í Iok-sek choân-ke kin-á-ji̍t góa tē-it tāi-seng lo̍h-lâi ngiâ-chih góa ê chú góa ê ông , 21 Sé-ló͘-ngá ê kiáⁿ A-pí-su kóng ,  Sī-múi bat chiù-chó͘ Iâ-hô-hoa só͘ boah-iû--ê ,  kiám m̄-tio̍h in-ūi án-ni hō͘ i sí mah?22 Tāi-pi̍t kóng ,  Sé-ló͘-ngá ê kiáⁿ ah ,  góa kap lín sím-mi̍h kan-sia̍p ,  hō͘ lín kin-á-ji̍t hoán-tùi góa ah? kin-á-ji̍t Í-sek-lia̍t tiong kiám thang hō͘ lâng sí mah? góa kiám m̄-chai góa kin-á-ji̍t chòe Í-sek-lia̍t ông mah?23 Tùi án-ni ông kā Sī-múi kóng ,  Lí m̄-bián sí ;  ông chiū tùi i chiù-chōa , 24 Sò-lô ê sun ,  Bí-hui-pho-siat iā lo̍h-khì ngiâ-chih ông ;  i tùi ông khì ê ji̍t kàu ông pêng-an tò-lâi ê ji̍t ,  i bô siu-chéng kha ,  iā bô siu-chéng chhùi-chhiu ,  iā bô sóe-saⁿ , 25 I tī Iâ-lō͘-sat-léng ngiâ-chih ông ê sî ,  ông kā i kóng ,  Bí-hui-pho-siat ,  lí siáⁿ-sū bô kap góa lo̍h--khì?26 I ìn kóng ,  Góa ê chú góa ê ông ah ,  tng-sî lí ê lô͘-po̍k siūⁿ kóng ,  góa beh pī-pān lû ,  khiâ i kap ông saⁿ-kap khì ;  in-ūi lí ê lô͘-po̍k sī pái-kha ;  chóng-sī góa ê lô͘-po̍k phiàn góa ; 27 koh tī góa ê chú góa ê ông ê bīn-chêng húi-pòng lí ê lô͘-po̍k ;  to̍k-to̍k góa ê chú góa ê ông chhin-chhiūⁿ Siōng-tè ê sù-chiá ,  chiàu lí só͘ khòaⁿ-chòe hó-ê kiâⁿ i , 28 In-ūi góa ê chó͘ choân-ke ,  tī góa ê chú góa ê ông ê bīn-chêng ,  lóng sī tio̍h sí ê lâng ;  chóng-sī lí hō͘ lí ê lô͘-po̍k kap lí chi̍t-toh ê lâng saⁿ-kap chia̍h ,  góa iáu ū sím-mi̍h lí-iû thang koh tùi ông kiû-kiò ah?29 Ông tùi i kóng ,  Lí siáⁿ-sū koh kóng lí ê tāi-chì ah? Góa kóng ,  Lí kap Sé-pa tio̍h pîⁿ-pun hiah ê gia̍p-sán , 30 Bí-hui-pho-siat kā ông kóng ,  Góa ê chú góa ê ông í-keng pêng-an tò-lâi kiong-lāi ,  kù-chāi i lóng the̍h--khì ,  iā thang , 31 Ki-lia̍t lâng Pa-se-lâi tùi Lô-ki-lîm lo̍h-lâi ,  beh sàng ông kè Iok-tàn ,  chiū kap ông kè Iok-tàn , 32 Pa-se-lâi chin-lāu ,  í-keng poeh-cha̍p hè ;  ông tòa tī Má-hap-liām ê sî ,  i ēng chia̍h-mi̍h kiong-kip ông ;  in-ūi i sī tōa hó-gia̍h lâng , 33 Ông kā Pa-se-lâi kóng ,  Lí kap góa kè--khì ,  kap góa tòa Iâ-lō͘-sat-léng ,  góa beh kiong-kip lí , 34 Pa-se-lâi kā ông kóng ,  Góa ê sìⁿ-miā iáu ū kúi nî ,  kúi ji̍t ,  hō͘ góa kap ông saⁿ-kap chiūⁿ Iâ-lō͘-sat-léng ah?35 Góa hiān-kim í-keng poeh-cha̍p hè lah ,  iáu ōe hun-piat hó-pháiⁿ mah? Lí ê lô͘-po̍k iáu ōe chhì lim-chia̍h ê chu-bī mah? chhiùⁿ-koa ê lâm-lú góa ōe hiáu thiaⁿ i ê siaⁿ-im mah? Lô͘-po̍k siáⁿ-sū thoa-lūi góa ê chú góa ê ông ah?36 Lí ê lô͘-po̍k chí-ū sī beh kap ông kè Iok-tàn chi̍t-chām-á ;  ông siáⁿ-sū tio̍h ēng chit ê pò-siúⁿ pò-siúⁿ góa ah?37 Kiû lí chún lí ê lô͘-po̍k tò-khì ,  hō͘ góa thang sí tī góa ê pún siâⁿ ,  góa ê pē-bú ê bōng hia ,  Khòaⁿ ah ,  lí ê lô͘-po̍k Kim-hán tī-chia ;  hō͘ i kap góa ê chú góa ê ông kè-khì ;  chiàu lí só͘ khòaⁿ-chòe hó-ê khoán-thāi i , 38 Ông kóng ,  Kim-hán thang kap góa khì ;  góa beh chiàu lí só͘ khòaⁿ-chòe hó-ê lâi khoán-thāi i ;  lí kìⁿ-ū tùi góa kiû--ê ,  góa beh kā lí chiâⁿ , 39 Tùi án-ni chèng peh-sìⁿ kè Iok-tàn ,  ông iā kè--khì ;  ông chiū kap Pa-se-lâi chim-chhùi ,  kā i chiok-hok ;  i chiū tò-khì i pún só͘-chāi , 40 Tùi án-ni ông kè-khì ,  kàu Kiat-kah ;  Kim-hán iā kap i kè-khì ;  Iû-tāi chèng peh-sìⁿ ,  kap Í-sek-lia̍t peh-sìⁿ ê chi̍t-pòaⁿ ,  iā lóng sàng ông kè-khì , 41 Í-sek-lia̍t chèng-lâng lâi kìⁿ ông ,  kā i kóng ,  Goán ê hiaⁿ-tī Iû-tāi lâng siáⁿ-sū thau lí khì ,  lâi chhōa ông kap i ê ke-koàn ,  kap kun-tè Tāi-pi̍t ê lâng ,  lóng saⁿ-kap kè Iok-tàn?42 Iû-tāi chèng-lâng ìn Í-sek-lia̍t lâng ,  kóng ,  In-ūi ông kap goán sī tâng-chong ,  lín siáⁿ-sū in-ūi chit ê sū siū-khì ah? Goán bat chia̍h-tio̍h ông sím-mi̍h ah? ông bat ēng sím-mi̍h sàng goán mah?43 Í-sek-lia̍t lâng ìn Iû-tāi lâng kóng ,  Chiàu chi-phài ,  chit ê ông goán ū cha̍p-hūn ,  goán tùi-tī Tāi-pi̍t pí lín khah ū koan-hē ;  lín siáⁿ-sū khòaⁿ-khin goán ,  chhōa goán ê ông tò-lâi ,  bô tāi-seng kap goán chham-siông ah? To̍k-to̍k Iû-tāi lâng ê ōe ,  pí Í-sek-lia̍t lâng ê ōe ,  khah-ngī , 
