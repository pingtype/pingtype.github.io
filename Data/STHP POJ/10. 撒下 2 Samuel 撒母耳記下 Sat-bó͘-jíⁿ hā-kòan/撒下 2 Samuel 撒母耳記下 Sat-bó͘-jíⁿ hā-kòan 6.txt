1 Tāi-pi̍t koh chū-chi̍p Í-sek-lia̍t tiong só͘ kéng ê saⁿ-bān lâng , 2 Tāi-pi̍t khí-sin chhōa tè i ê chèng peh-sìⁿ ,  tùi Pa-la̍h Iû-tāi khì ,  beh tùi hia kng Siōng-tè ê kūi lâi ;  chit ê kūi ê miâ sī ēng chē tī nn̄g ê ki-lō͘-peng ê tiong-kan bān-kun ê Iâ-hô-hoa ê miâ lâi chheng--ê , 3 In hē Siōng-tè ê kūi tī sin ê chhia ,  tùi soaⁿ-téng A-pí-ná-ta̍t ê ke chài--chhut-lâi ;  A-pí-ná-ta̍t nn̄g ê kiáⁿ ,  O͘-sat kap A-hi-iok ,  kóaⁿ hit ê sin-chhia , 4 In chiong i kap Siōng-tè ê iok-kūi ,  tùi soaⁿ-téng A-pí-ná-ta̍t ê ke chài--chhut-lâi ,  A-hi-iok kiâⁿ tī kūi ê thâu-chêng , 5 Tāi-pi̍t kap Í-sek-lia̍t ê choân-ke ,  tī Iâ-hô-hoa ê bīn-chêng ēng siōng-chhâ só͘ cho ta̍k-hō ê ga̍k-khì ,  kap khîm ,  sek ,  lin-long-kó͘ tōa-kó͘ ,  poa̍t ,  lâi chok-ga̍k thiàu-bú , 6 In kàu Ná-kùn ê gō͘-kak-tiûⁿ ,  O͘-sat chhun-chhiú hû Siōng-tè ê iok-kūi ,  in-ūi gû tio̍h-tak , 7 Iâ-hô-hoa siū-khì O͘-sat ;  Siōng-tè tī-hia in-ūi i ê chhò-gō͘ lâi phah i ,  i chiū sí tī-hia ,  tī Siōng-tè ê kūi-piⁿ , 8 In-ūi Iâ-hô-hoa hut-jiân phah-sí O͘-sat ,  Tāi-pi̍t bô hoaⁿ-hí ;  chiū chheng hit só͘-chāi chòe Pí-lia̍t-su-o͘-sat ,  kàu kin-á-ji̍t , 9 Tng hit-ji̍t Tāi-pi̍t kiaⁿ Iâ-hô-hoa ,  kóng ,  Iâ-hô-hoa ê kūi thái-thó thang kàu góa ê só͘-chāi , 10 Tùi án-ni Tāi-pi̍t m̄-khéng chiong Iâ-hô-hoa ê kūi kng ji̍p Tāi-pi̍t ê siâⁿ ,  kàu ka-kī ê só͘-chāi ;  Tāi-pi̍t chiū kng i oat-ji̍p Ka-te̍k lâng Gô-piat-í-tong ê ke , 11 Iâ-hô-hoa ê kūi tiàm tī Ka-te̍k lâng Gô-piat-í-tong ê chhù saⁿ ge̍h-ji̍t ,  Iâ-hô-hoa sù hok-khì hō͘ Gô-piat-í-tong kap i ê choân-ke , 12 Ū lâng kā Tāi-pi̍t ông kóng ,  Iâ-hô-hoa in-ūi Siōng-tè ê kūi ,  sù-hok tī Gô-piat-í-tong ê ke ,  kap kìⁿ-nā sio̍k tī i ê ,  Tāi-pi̍t chiū khì ,  hoaⁿ-hí kng Siōng-tè ê kūi tùi Gô-piat-í-tong ê chhù ,  kàu Tāi-pi̍t ê siâⁿ , 13 Kng Iâ-hô-hoa iok-kūi ê lâng kiâⁿ la̍k-pō͘ ,  Tāi-pi̍t chiū hiàn chi̍t chiah gû ,  kap chi̍t chiah pûi ê cheng-siⁿ ,  chòe chè-sū , 14 Tāi-pi̍t tī Iâ-hô-hoa ê bīn-chêng chīn-la̍t thiàu-bú ,  Tāi-pi̍t hâ iù-tōe-pò͘ ê í-hut-tek , 15 Án-ni Tāi-pi̍t kap Í-sek-lia̍t choân-ke kng Iâ-hô-hoa ê kūi chiūⁿ--lâi ,  chhut hoaⁿ-hí ê siaⁿ ,  pûn sàu-kak , 16 Iâ-hô-hoa ê kūi ji̍p Tāi-pi̍t siâⁿ ê sî ,  Sò-lô ê cha-bó͘-kiáⁿ Bí-kah tùi thang-á-mn̂g khòaⁿ ,  khòaⁿ-kìⁿ Tāi-pi̍t chông--khí-lâi thiàu-bú tī Iâ-hô-hoa ê bīn-chêng ,  sim chiū khòaⁿ-khin i , 17 In kng Iâ-hô-hoa ê kūi ji̍p--khì ,  hē tī i ê só͘-chāi ,  chiū-sī Tāi-pi̍t só͘ ūi i tah ê pò͘-pîⁿ ;  Tāi-pi̍t tī Iâ-hô-hoa ê bīn-chêng hiàn sio-chè kap siā-un-chè , 18 Tāi-pi̍t hiàn sio-chè kap siā-un-chè bêng-pe̍k ,  chiū ēng bān-kun Iâ-hô-hoa ê miâ kā peh-sìⁿ chiok-hok , 19 Koh tī hiah ê chèng peh-sìⁿ ,  chiū-sī Í-sek-lia̍t chèng-lâng ,  bô-lūn lâm-lú ,  múi-lâng pun hō͘ in chi̍t ê piáⁿ ,  chi̍t tè bah ,  chi̍t ê phû-tô-koaⁿ piáⁿ ;  chèng peh-sìⁿ chiū khì ,  ta̍k-lâng tò-khì in ê chhù , 20 Tāi-pi̍t tò-khì beh kā i ê ke-koàn chiok-hok ,  Sò-lô ê cha-bó͘-kiáⁿ Bí-kah chhut-lâi ngiâ-chih Tāi-pi̍t ,  kóng ,  Í-sek-lia̍t ông kin-á-ji̍t ū jōa-tōa êng-kng ah! kin-á-ji̍t lō͘-thé tī jîn-sîn ê lú-pī ba̍k-chiu chêng ,  chhin-chhiūⁿ chi̍t ê bô hē-lo̍h lâng bô ùi kiàn-siàu lō͘-thé chi̍t-iūⁿ , 21 Tāi-pi̍t kā Bí-kah kóng ,  Che sī tī Iâ-hô-hoa ê bīn-chêng ,  I kéng góa pôaⁿ-kè lí ê lāu-pē kap i ê choân-ke ,  siat-li̍p góa chòe Iâ-hô-hoa ê peh-sìⁿ Í-sek-lia̍t ê kun-ông ,  só͘-í góa beh tī Iâ-hô-hoa ê bīn-chêng thiàu-bú ; 22 góa beh pí chit-ê koh khah chho͘-sio̍k ,  ka-kī khòaⁿ-chòe pi-chiān ;  lí só͘ kóng hiah ê lú-pī ,  góa beh siū in chun-tiōng , 23 Tùi án-ni Sò-lô ê cha-bó͘-kiáⁿ Bí-kah kàu sí ê ji̍t bô siⁿ kiáⁿ-jî , 
