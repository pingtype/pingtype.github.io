1 A-hi-to-hut koh kā Ap-sa-liông kóng ,  chhiáⁿ lí chún góa kéng chi̍t-bān nn̄g-chheng lâng ,  kim-mî góa beh khí-sin tui-jip Tāi-pi̍t ; 2 thàn i ià-siān chhiú nńg ,  góa beh jip-tio̍h i ,  hō͘ i kiaⁿ-hiâⁿ ,  tè i ê chèng peh-sìⁿ beh lóng tô-cháu ;  góa chiū kan-ta thâi-sí ông nā-tiāⁿ ; 3 hō͘ chèng peh-sìⁿ lóng kui lí ;  lí só͘ chhē hit-lâng sī chhin-chhiūⁿ chèng-lâng tò-tńg--lâi chi̍t-iūⁿ ;  án-ni peh-sìⁿ lóng pêng-an , 4 Ap-sa-liông kap Í-sek-lia̍t ê tióng-ló lóng lia̍h chit ê ōe chòe hó , 5 Ap-sa-liông kóng ,  Tio̍h kiò A-ki lâng Hō͘-su lâi ,  lán iā thang thiaⁿ i só͘ kóng ê , 6 Hō͘-su kàu Ap-sa-liông hia ,  Ap-sa-liông kā i kóng ,  A-hi-to-hut kóng án-ni ,  lán tio̍h chiàu i ê ōe kiâⁿ mah? Nā bô ,  lí chiū tio̍h kóng , 7 Hō͘-su kā Ap-sa-liông kóng ,  A-hi-to-hut chit-pái só͘ kè-e̍k--ê m̄-hó , 8 Hō͘-su koh kóng ,  Lí chai lí ê lāu-pē ,  kap tè i ê lâng ,  lóng sī ióng-sū ;  taⁿ in ê sim béng-lia̍t ,  chhin-chhiūⁿ chhân-iá sit-lo̍h kiáⁿ ê hîm-bú chi̍t-poaⁿ ,  Koh lí ê lāu-pē sī chiàn-sū ,  tek-khak bô kap peh-sìⁿ saⁿ-kap hioh , 9 Khòaⁿ ah ,  i taⁿ bih tī soaⁿ-khiⁿ á-sī pa̍t só͘-chāi ;  nā ū kúi-nā lâng tāi-seng hō͘ i thâi-sí ,  kìⁿ-nā thiaⁿ-kìⁿ ê lâng beh kóng ,  Tè Ap-sa-liông ê peh-sìⁿ kî-tiong ū siū-thâi , 10 Sui-jiân ū lâng hó-táⁿ ,  in ê sim chhin-chhiūⁿ sai ê sim ,  iā beh lóng siau-iûⁿ ;  in-ūi Í-sek-lia̍t lâng lóng chai lí ê pē sī ióng-sū ,  tè i ê lâng iā lóng sī hó-táⁿ , 11 Só͘-í góa kú-gī ,  tio̍h hō͘ Í-sek-lia̍t chèng-lâng ,  tùi Tàn kàu Pia̍t-sī-pa ,  chū-chi̍p lâi lí chia ,  chhin-chhiūⁿ hái-piⁿ ê soa hiah-chōe ,  lí iā chhin-sin tok-tīn , 12 Án-ni ,  bô-lūn tī sím-mi̍h só͘-chāi tú-tio̍h i ,  lán beh kong-kek i ,  lo̍h tī i ê téng-bīn chhin-chhiūⁿ lō͘-chúi lo̍h tī tōe--nih chi̍t-poaⁿ ,  hō͘ i kap tè ê lâng bô lâu chi̍t-ê , 13 I nā ji̍p siâⁿ ,  Í-sek-lia̍t chèng-lâng beh tòa soh kàu hit ê siâⁿ ,  lán beh kā i thoa lo̍h hô ,  tì-kàu tī-hia bô khòaⁿ-kìⁿ chi̍t tè chio̍h-thâu-á , 14 Ap-sa-liông kap Í-sek-lia̍t chèng-lâng kóng ,  A-ki lâng ,  Hō͘-su ê kè-e̍k ,  pí A-hi-to-hut ê kè-e̍k khah-hó ;  in-ūi Iâ-hô-hoa tiāⁿ-tio̍h beh phò-hoāi A-hi-to-hut ê hó kè-e̍k ,  tì-kàu Iâ-hô-hoa thang kàng chai-ē hō͘ Ap-sa-liông , 15 Hō͘-su kā chè-si Sat-tok kap A-pí-a-tha kóng ,  A-hi-to-hut kā Ap-sa-liông kap Í-sek-lia̍t ê tiúⁿ-ló só͘ kè-e̍k-ê sī án-ni ,  án-ni ,  góa só͘ kā i kè-e̍k ê sī àn(**án)-ni ,  àn(**án)-ni , 16 Taⁿ lín tio̍h kóaⁿ-kín chhe lâng khì ,  kā Tāi-pi̍t kóng ,  kim-mî m̄-thang tiàm tī khòng-iá ê tō͘-kháu ,  tek-khak tio̍h kè-hô ,  bián-tit ông kap tè i ê lâng lóng siū thun-bia̍t , 17 Hit-sî Iok-ná-tan kap A-hi-má-su tiàm tī Ún-lô-kiat teh thèng-hāu ,  in-ūi m̄-káⁿ hō͘ lâng khòaⁿ-kìⁿ in ji̍p siâⁿ ,  Ū chi̍t ê lú-pī lâi kā in kóng ,  in chiū khì kā Tāi-pi̍t ông kóng , 18 Chóng-sī ū chi̍t ê gín-ná khòaⁿ-kìⁿ in ,  chiū khì kā Ap-sa-liông kóng ;  in nn̄g-lâng kóaⁿ-kín cháu kàu Pa-hō͘-lîm ,  bó͘-lâng ê chhù ;  hit-lâng ê īⁿ-lāi ū chíⁿ ,  in nn̄g lâng chiū lo̍h--khì hia ;  hit-ke ê hū-jîn-lâng ēng kòa khàm chíⁿ-chhùi ,  téng-bīn pho͘ be̍h-sut ,  tāi-chì chiū bô lāu-siat , 19 【pēng tī téng chat】20 Ap-sa-liông ê lô͘-po̍k lâi kàu hū-jîn-lâng hit keng chhù ,  mn̄g i kóng ,  A-hi-má-su kap Iok-ná-tan tī toh-lo̍h? Hū-jîn-lâng kóng ,  In kè-khoe khì lah ,  Lô͘-po̍k chhē in ,  chhē-bô-tio̍h ,  chiū tò-khì Iâ-lō͘-sat-léng , 21 In tò-khì liáu ,  nn̄g-lâng tùi chíⁿ--nih khí-lâi ,  khì kā Tāi-pi̍t ông kóng ;  in kā Tāi-pi̍t kóng ,  Lín tio̍h khí-lâi ,  kín-kín kè-chúi ,  in-ūi A-hi-to-hut ū án-ni ,  án-ni kè-e̍k ,  beh hāi lí , 22 Tāi-pi̍t kap tè i ê lâng chiū khí-lâi ,  kè Iok-tàn ;  kàu thiⁿ-kng ,  bô chhun chi̍t-lâng bô kè Iok-tàn , 23 A-hi-to-hut khòaⁿ-kìⁿ bô chiàu i ê kè-e̍k kiâⁿ ,  chiū pī-pān lû khí-sin ,  tò-khì i ê siâⁿ ,  kàu i ê ke ,  hoan-hù i ê ke-sū ,  chiū ka-kī tiàu--sí ,  bâi-chòng tī i ê lāu-pē ê bōng , 24 Tāi-pi̍t kàu Má-hap-liām ,  Ap-sa-liông ,  kap tè i ê Í-sek-lia̍t lâng ,  iā lóng kè Iok-tàn , 25 Ap-sa-liông siat-li̍p A-má-sat chòe kun-tiúⁿ thòe Iok-ap ,  A-má-sat sī Í-sek-lia̍t lâng ,  Í-te̍k-la̍h ê kiáⁿ ;  Í-te̍k-la̍h bat kap Ná-hat ê cha-bó͘-kiáⁿ A-pí-kai tâng-pâng ,  Chit ê A-pí-kai kap Iok-ap ê lāu-bú Sé-ló͘-ngá sī chí-bē , 26 Í-sek-lia̍t lâng kap Ap-sa-liông chat-iâⁿ tī Ki-lia̍t tōe , 27 Tāi-pi̍t kàu Má-hap-liām hit-sî ,  A-bûn cho̍k ê La̍h-pa lâng Ná-hat ê kiáⁿ Sok-pí ,  Lô-tí-pa lâng A-bí-lī ê kiáⁿ Má-kiat ,  Ki-lia̍t ê Lô-ki-lîm lâng Pa-se-lâi ,  28 tòa pho͘-á ,  phûn ,  hûi-khì ,  sió-be̍h tōa-be̍h mī-hún ,  chhá ê gō͘-kak ,  tāu-á ,  âng-tāu ,  chhá-tāu ,  29 bi̍t ,  lin-iû ,  iûⁿ ,  gû-lin-piáⁿ ,  kiong-kip Tāi-pi̍t kap tè i ê lâng thang chia̍h ;  in-ūi in kóng ,  Peh-sìⁿ tī khòng-iá pit-tiāⁿ ōe iau ,  ià-siān ,  chhùi-ta , 
