1 Iâ-hô-hoa koh siū-khì Í-sek-lia̍t lâng ,  kek-tōng Tāi-pi̍t lâi hāi in ,  chiū kóng ,  Tio̍h khì sǹg Í-sek-lia̍t kap Iû-tāi lâng , 2 Ông hoan-hù kap i tī-teh ê kun-tiúⁿ Iok-ap kóng ,  Lí taⁿ khì piàn-kiâⁿ Í-sek-lia̍t chèng chi-phài ,  tùi Tàn kàu Pia̍t-sī-pa ,  tiám-sǹg peh-sìⁿ ,  hō͘ góa chai peh-sìⁿ ê siàu-gia̍h , 3 Iok-ap kā ông kóng ,  Bô-lūn peh-sìⁿ jōa-chōe ,  goān Iâ-hô-hoa lí ê Siōng-tè ke-thiⁿ pah-pē ,  koh hō͘ góa ê chú góa ê ông chhin-ba̍k khòaⁿ-kìⁿ ;  chóng-sī góa ê chú góa ê ông siáⁿ-sū hoaⁿ-hí chit ê sū ah?4 Chóng-sī ông ê ōe iâⁿ-kè Iok-ap kap hiah ê kun-tiúⁿ ,  Iok-ap kap hiah ê kun-tiúⁿ chiū tùi ông ê bīn-chêng chhut-khì ,  tiám-sǹg Í-sek-lia̍t ê peh-sìⁿ , 5 In kè Iok-tàn ,  chat-iâⁿ tī A-lô-jíⁿ ,  tī Ka-tek soaⁿ-kok tiong ê siâⁿ ê chiàⁿ-pêng ,  kap Ngá-siā saⁿ-kūn ; 6 koh kàu Ki-lia̍t ,  kap Tha-thêng-ha̍p-sī ê tōe ,  koh kàu Tàn-ngá-an ,  se̍h kàu Se-tùn ; 7 koh kàu Chhui-lô kian-kò͘ ê siâⁿ ,  kap Hi-bī lâng í-ki̍p Ka-lâm lâng it-chhè ê siâⁿ ;  koh chhut-khì kàu Iû-tāi lâm-hng ê Pia̍t-sī-pa , 8 In piàn-kiâⁿ choân-tōe ,  le̍k-kè káu-ge̍h-ji̍t koh jī-cha̍p ji̍t ;  chiū tò-tńg kàu Iâ-lō͘-sat-léng , 9 Iok-ap ēng sǹg peh-sìⁿ ê siàu-gia̍h chìn hō͘ ông chai ,  Í-sek-lia̍t lâng kia̍h to ê ióng-sū poeh-cha̍p bān ,  Iû-tāi lâng ū gō͘-cha̍p bān , 10 Tāi-pi̍t sǹg peh-sìⁿ ê siàu-gia̍h liáu-āu ,  sim chiū ka-kī chek-pī ,  Tāi-pi̍t kā Iâ-hô-hoa kóng ,  Góa kiâⁿ chit ê sū tōa-tōa ū hoān-chōe ,  Iâ-hô-hoa ah ,  kiû Lí tû-khì Lí ê lô͘-po̍k ê kè-sit ,  in-ūi góa só͘-kiâⁿ-ê chin gōng , 11 Tāi-pi̍t thiⁿ-kng-chá khí-lâi ê sî ,  Iâ-hô-hoa ê ōe lîm-kàu sian-ti Ka-tek ,  chiū-sī Tāi-pi̍t ê sian-kiàn ê ,  kóng , 12 Lí khì kā Tāi-pi̍t kóng ,  Iâ-hô-hoa án-ni kóng ,  Taⁿ Góa ēng saⁿ-hāng hō͘ lí ,  lí kéng chi̍t-hāng ,  Góa thang kiâⁿ tī lí , 13 Ka-tek chiū lâi thong-ti Tāi-pi̍t ,  tùi i kóng ,  Lí ài lí ê tōe ki-hng chhit-nî kú mah? á-sī ài lí ê tùi-te̍k tui-jip lí ,  lí tô-cháu tī i ê bīn-chêng saⁿ-ge̍h-ji̍t kú ah? á-sī ài un-e̍k tī lí ê tōe saⁿ-ji̍t kú ah? Taⁿ lí tio̍h chim-chiok siūⁿ-khòaⁿ cheh ,  góa thang ēng sím-mi̍h ōe hê-hok chhe góa ê , 14 Tāi-pi̍t kā Ka-tek kóng ,  Góa chin ûi-lân ,  lán lêng-khó͘ hām-lo̍h tī Iâ-hô-hoa ê chhiú ,  in-ūi I ū hong-sēng ê lîn-bín ;  góa m̄-goān hām-lo̍h tī lâng ê chhiú , 15 Iâ-hô-hoa chiū kàng un-e̍k hō͘ Í-sek-lia̍t ,  tùi chheng-chá kàu só͘ tiāⁿ-tio̍h ê sî ,  tùi Tàn kàu Pia̍t-sī-pa ;  peh-sìⁿ-kan sí chhit-bān lâng , 16 Tng thiⁿ-sài chhun-chhiú tī Iâ-lō͘-sat-léng ,  beh bia̍t i ê sî ,  Iâ-hô-hoa chiū thè-hóe kàng-lo̍h chit ê chai-ē ,  chiū kā bia̍t peh-sìⁿ ê thiⁿ-sài kóng ,  Kàu-gia̍h lah ,  kiu lí ê chhiú ;  hit-sî Iâ-hô-hoa ê sù-chiá tī Iâ-pò͘-su lâng A-lô-ná ê gō͘-kak-tiûⁿ , 17 Tāi-pi̍t khòaⁿ-kìⁿ phah peh-sìⁿ ê thiⁿ-sài ,  chiū kā Iâ-hô-hoa kóng ,  Khòaⁿ ah ,  hoān-chōe-ê sī góa ,  pōe-ge̍k-ê iā sī góa ;  chóng-sī chiah ê kui-kûn ê iûⁿ ū chòe sím-mi̍h ah? goān Lí ê chhiú kong-kek góa ,  kap góa pē ê ke , 18 Hit-ji̍t Ka-tek lâi kìⁿ Tāi-pi̍t ,  kā i kóng ,  Lí chiūⁿ-khì ,  tī Iâ-pò͘-su lâng A-lô-ná ê gō͘-kak-tiûⁿ ,  kā Iâ-hô-hoa khí chi̍t chō tôaⁿ , 19 Tāi-pi̍t chiàu Ka-tek ê ōe chiūⁿ-khì ,  chiàu Iâ-hô-hoa ê bēng-lēng , 20 A-lô-ná teh khòaⁿ ,  khòaⁿ-kìⁿ ông kap i ê jîn-sîn tùi-bīn lâi ;  A-lô-ná chiū chhut-khì ,  phak tī tōe--nih pài ông , 21 A-lô-ná kóng ,  Góa ê chú góa ê ông lâi lô͘-po̍k chia siáⁿ-sū? Tāi-pi̍t kóng ,  Góa lâi beh bóe lí chit ê gō͘-kak-tiûⁿ ,  kā Iâ-hô-hoa khí chi̍t chō tôaⁿ ,  hō͘ peh-sìⁿ-kan ê un-e̍k soah , 22 A-lô-ná kā Tāi-pi̍t kóng ,  Góa ê chú góa ê ông ,  chiàu lí só͘ khòaⁿ-chòe hó-ê the̍h-lâi hiàn i ;  khòaⁿ ah ,  chia ū gû ,  thang chòe sio-chè ,  ū phah gō͘-kak ê khì-kū ,  kap thò gû ê ka-chhia ,  thang chòe chhâ , 23 Ông ah ,  A-lô-ná ēng che it-chhè sàng hō͘ ông ,  A-lô-ná koh kā ông kóng ,  Goān Iâ-hô-hoa lí ê Siōng-tè chiap-la̍p lí , 24 Ông kā A-lô-ná kóng ,  M̄-thang ah ,  góa beh chiàu kè-chîⁿ kā lí bóe ;  góa m̄-khéng ēng pe̍h-pe̍h tit-tio̍h ê mi̍h chòe sio-chè ,  hiàn hō͘ Iâ-hô-hoa góa ê Siōng-tè ,  Tāi-pi̍t chiū ēng gō͘-cha̍p sià-khek-le̍k ê gûn ,  bóe hit ê gō͘-kak-tiûⁿ kap gû , 25 Tāi-pi̍t tī-hia kā Iâ-hô-hoa khí chi̍t chō tôaⁿ ,  hiàn sio-chè kap siā-un-chè ;  án-ni Iâ-hô-hoa thiaⁿ in ūi tōe-hng só͘ kiû ê ,  un-e̍k tī Í-sek-lia̍t tiong chiū soah , 
