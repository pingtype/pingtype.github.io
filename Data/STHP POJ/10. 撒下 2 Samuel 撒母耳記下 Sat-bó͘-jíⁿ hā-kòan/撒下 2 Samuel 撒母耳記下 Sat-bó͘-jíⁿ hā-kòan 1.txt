1 Sò-lô sí-liáu ,  iā Tāi-pi̍t thâi-sí A-má-le̍k lâng tò-lâi ê sî ,  Tāi-pi̍t tòa tī Sé-kek-la̍h nn̄g-ji̍t , 2 Kàu tē-saⁿ ji̍t ,  khòaⁿ ah ,  ū chi̍t-lâng tùi iâⁿ-pôaⁿ ,  tùi Sò-lô hia ,  lâi ,  i-chiûⁿ thiah-li̍h ,  thâu-khak sám thô͘-hún ,  kàu Tāi-pi̍t hia ,  chiū phak tī tōe--nih pài i , 3 Tāi-pi̍t mn̄g i kóng ,  Lí tùi toh-lo̍h lâi? I ìn kóng ,  Góa tùi Í-sek-lia̍t ê kun-iâⁿ cháu-lâi , 4 Tāi-pi̍t koh mn̄g i ,  kóng ,  Tāi-chì cháiⁿ-iūⁿ? chhiáⁿ lí kā góa kóng ,  I ìn kóng ,  Peh-sìⁿ tùi chiàn-tīn tô-cháu ,  peh-sìⁿ chōe-chōe tó-teh sí--khì ;  Sò-lô kap i ê kiáⁿ Iok-ná-tan iā sí , 5 Tāi-pi̍t kā tùi i kóng ê siàu-liân lâng kóng ,  Lí cháiⁿ-iūⁿ chai Sò-lô kap i ê kiáⁿ Iok-ná-tan sí ah?6 Kā i kóng ê siàu-liân lâng kóng ,  Góa ngó͘-jiân kàu Ki-lī-pho soaⁿ ,  khòaⁿ-kìⁿ Sò-lô òa(**óa) tī i ê chhiuⁿ ,  ū chiàn-chhia bé-peng jip-óa i , 7 I oa̍t-thâu khòaⁿ góa ,  chiū kiò góa ;  góa ìn kóng ,  Góa tī-chia , 8 I mn̄g góa kóng ,  Lí sī sím-mi̍h lâng? Góa ìn kóng ,  Góa sī A-má-le̍k lâng , 9 I koh kā góa kóng ,  Chhiáⁿ lí kūn-óa góa lâi thâi-sí góa ,  in-ūi góa chin thòng-khó͘ ,  góa ê sìⁿ-miā iáu hó-hó , 10 Góa chiū kūn-óa i ,  lâi thâi-sí i ,  in-ūi góa chai i tó--lo̍h-khì liáu ,  tek-khak bōe oa̍h ;  góa chiū the̍h i thâu-khak--nih ê bián-liû ,  kap i ê chhiú-khoân ,  tòa kàu góa ê chú chia , 11 Tāi-pi̍t chiū thiah-li̍h saⁿ ,  kun-tè i ê lâng iā sī án-ni , 12 Ūi-tio̍h Sò-lô kap i ê kiáⁿ Iok-ná-tan kap Iâ-hô-hoa ê peh-sìⁿ ,  kap Í-sek-lia̍t ke ,  pi-ai thî-khàu kìm-chia̍h kàu ji̍t-àm ,  in-ūi in tó tī to-ē , 13 Tāi-pi̍t kā tùi i kóng ê siàu-liân lâng kóng ,  Lí tùi toh-lo̍h lâi? Ìn kóng ,  Góa sī chhut-gōa lâng ê kiáⁿ ,  A-má-le̍k lâng , 14 Tāi-pi̍t tùi i kóng ,  Lí chhun-chhiú thâi-sí Iâ-hô-hoa só͘ boah-iû-ê ,  cháiⁿ-iūⁿ bô kiaⁿ ah?15 Tāi-pi̍t kiò chi̍t ê siàu-liân lâng ,  kóng ,  Lí kūn-óa khì thâi-sí i ,  I chiū khì phah hō͘ i sí , 16 Tāi-pi̍t kā i kóng ,  Lí ê huih kui tī lí ê thâu-khak ,  in-ūi lí ê chhùi ka-kī kan-chèng lí kóng ,  Góa thâi-sí Iâ-hô-hoa só͘ boah-iû-ê , 17 Tāi-pi̍t chòe ai-ko ,  tui-tō Sò-lô kap i ê kiáⁿ Iok-ná-tan , 18 Koh kóng ,  Chiong chit ê ai-ko kà-sī Iû-tāi lâng ;  chit ê ai-ko miâ kiò Keng-ko ,  siá tī Ngá-soah-jíⁿ ê chheh ,  Koa kóng , 19 Í-sek-lia̍t ah ,  lí ê êng-hián--ê siū thâi tī soaⁿ-thâu ;  Hāi ah ,  eng-hiông-ê sí kàu án-ni ah!20 Bo̍h-tit tī Ka-te̍k pò-kò , 	Bo̍h-tit tī A-si̍t-ki-lûn ê ke-lō͘ pò-iông , 	Kiaⁿ-liáu Hui-lī-sū ê cha-bó͘-gín-ná hoaⁿ-hí , 	Kiaⁿ-liáu bô siū kat-lé ê lâng ê cha-bó͘-gín-ná tāi-ia̍t , 21 Ki-lī-pho soaⁿ ah , 	Goān bô lō͘-chúi ,  bô hō͘ ,  tī lí hia ,  iā bô chhut lé-mi̍h ê chhân ;  In-ūi tī-hia ióng-sū ê tîn-pâi siū hiat-ka̍k , 	Sò-lô ê tîn-pâi ,  chhin-chhiūⁿ bô siū boah-iû ê , 22 Tùi siū-thâi-ê ê huih ,  tùi ióng-sū ê iû , 	Iok-ná-tan ê keng bô tò-thè , 	Sò-lô ê to bô khang-khang tò-tńg , 23 Sò-lô kap Iok-ná-tan oa̍h ê sî thang thiàⁿ ,  thang hoaⁿ-hí ê ; 	Sí ê sî iā bô pun-lī ; 	In pí eng-chiáu khah-kín , 	Pí sai khah-kiông , 24 Í-sek-lia̍t ê cha-bó͘-kiáⁿ ah ,  tio̍h ūi-tio̍h Sò-lô thî-khàu , 	I bat hō͘ lín chhēng chu-âng-sek lâi hoaⁿ-hí ; 	Hō͘ lín ê i-ho̍k ū n̂g-kim ê chng-thāⁿ , 25 Ióng-sū cháiⁿ-iūⁿ tó tī chiàn-tīn!	Iok-ná-tan siū-thâi tī lí ê soaⁿ-thâu , 26 Góa ê hiaⁿ Iok-ná-tan ah ,  góa ūi lí siong-sim ; 	Góa chīn-chāi hoaⁿ-hí lí ; 	Lí ê thiàⁿ góa chin kî-biāu ,  Iâⁿ-kè hū-jîn-lâng ê thiàⁿ , 27 Ióng-sū sí kàu án-ni , 	Chiàn-khì húi-bia̍t kàu án-ni!
