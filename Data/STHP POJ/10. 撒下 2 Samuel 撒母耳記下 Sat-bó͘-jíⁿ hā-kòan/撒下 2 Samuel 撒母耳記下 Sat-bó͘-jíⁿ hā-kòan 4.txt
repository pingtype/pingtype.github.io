1 Sò-lô ê kiáⁿ thiaⁿ-kìⁿ Ap-nî-jíⁿ sí tī Hi-pek-lûn ,  chhiú chiū nńg--lo̍h-khì ,  Í-sek-lia̍t chèng-lâng iā lóng gāng-gāng , 2 Sò-lô ê kiáⁿ ū nn̄g ê tūi-tiúⁿ ,  chi̍t-ê miâ Pa-ná ,  chi̍t-ê miâ Lī-kah ,  sī Piān-ngá-bín chi-phài ,  Pí-lio̍k lâng Lîm-bûn ê kiáⁿ ;  in-ūi Pí-lio̍k iā sio̍k tī Piān-ngá-bín , 3 Pí-lio̍k lâng chá-chêng cháu kàu Ki-tha-im ,  chhut-gōa tī-hia ,  kàu kin-á-ji̍t , 4 Sò-lô ê kiáⁿ Iok-ná-tan ū chi̍t ê kiáⁿ nn̄g-kha lóng pái ,  miâ-kiò Bí-hui-pho-siat ;  tng Sò-lô kap Iok-ná-tan ê siau-sit tùi Iâ-su-lia̍t thoân-lâi ê sî ,  i tú-á gō͘-hè ;  i ê ni-bú phō i cháu ;  in-ūi cháu chin-kín ,  gín-ná poa̍h--lo̍h-lâi ,  chiū tì pái-kha , 5 Pí-lio̍k lâng ,  Lîm-bûn ê kiáⁿ Lī-kah kap Pa-ná ,  chhut-khì ,  iok-lio̍k ji̍t sio-lō ê sî ,  kàu I-si-pho-siat ê chhù ,  I tī tiong-tàu tú-á teh khùn , 6 In ji̍p chhù-lāi ké-iáⁿ beh put be̍h ,  chiū chhì-thàu I-si-pho-siat ê pak-tó͘ ;  Lī-kah kap i ê hiaⁿ-tī Pa-ná chiū tô-cháu , 7 In ji̍p pâng-lâi ê sî ,  I-si-pho-siat tú-á tī pâng-lāi tó tī chhn̂g--nih teh khùn ;  in chiū phah i ,  thâi-sí i ,  koah i ê thâu-khak ,  tòa i khì ,  tùi A-la̍h-pa ê lō͘ thàu-mî kiâⁿ , 8 In tòa I-si-pho-siat ê thâu-khak kàu Hi-pek-lûn Tāi-pi̍t hia ,  kā ông kóng ,  Lí ê tùi-te̍k Sò-lô bat siàu-siūⁿ lí ê sìⁿ-miā ê ,  khòaⁿ ah ,  che sī i ê kiáⁿ I-si-pho-siat ê thâu-khak ,  Iâ-hô-hoa kin-á-ji̍t ūi-tio̍h góa ê chú góa ê ông pò-siû tī Sò-lô kap i ê hō͘-è , 9 Tāi-pi̍t ìn Pí-lio̍k lâng Lîm-bûn ê kiáⁿ Lī-kah kap i ê hiaⁿ-tī Pa-ná ,  kā i kóng ,  Iâ-hô-hoa kiù-sio̍k góa ê sìⁿ-miā thoat-lī lóng-chóng ê khó͘-lān ;  góa kí I ê éng-oa̍h lâi chiù-chōa ; 10 chêng ū lâng pò góa kóng ,  Sò-lô í-keng sí ,  i kā-kī lia̍h-chòe sī pò hó siau-sit ,  góa chiū lia̍h i tī Sé-keh-la̍h kā i thâi-sí ,  che sī góa hō͘ i chòe thoân siau-sit ê pò-siúⁿ ; 11 hô-hòng pháiⁿ-lâng ji̍p gī-lâng ê chhù ,  thâi i tī bîn-chhn̂g--nih ,  góa kiám bô beh tùi lín ê chhiú thó i ê huih ,  tû-bia̍t lín tī tōe-chiūⁿ mah?12 Tāi-pi̍t bēng-lēng i ê siàu-liân lâng ,  in chiū thâi-sí in ,  chām-tn̄g in ê kha-chhiú ,  tiàu tī Hi-pek-lûn ê tî-piⁿ ;  iā chiong I-si-pho-siat ê thâu-khak bâi-chòng tī Hi-pek-lûn Ap-nî-jíⁿ ê bōng , 
