1 Tāi-pi̍t kè soaⁿ-téng bô jōa-hn̄g ,  khòaⁿ-kìⁿ Bí-hui-pho-siat ê lô͘-po̍k ,  Sé-pa lâi tú-tio̍h i ,  tòa kòa-oaⁿ ê lû nn̄g-chiah ,  chài piáⁿ nn̄g-pah ,  phû-tô-koaⁿ ,  chi̍t-pah pha ,  hē-thiⁿ ê ké-chí chi̍t pah ,  chiú chi̍t phê-lông , 2 Ông mn̄g Sé-pa kóng ,  Lí tòa chiah-ê lâi sī sím-mi̍h ì-sù? Sé-pa kóng ,  Lû sī beh hō͘ ông ê ke-koàn khiâ ,  piáⁿ kap hē-thiⁿ ê ké-chí ,  sī beh hō͘ siàu-liân lâng chia̍h ;  chiú sī beh hō͘ tī khòng-iá ià-siān ê lâng lim , 3 Ông mn̄g kóng ,  Lí ê chú-lâng ê kiáⁿ tī toh-lo̍h? Sé-pa ìn ông kóng ,  I iû-goân tī Iâ-lō͘-sat-léng ;  in-ūi i kóng ,  Í-sek-lia̍t lâng kin-á-ji̍t beh chiong góa ê pē ê kok hêng góa , 4 Ông kā Sé-pa kóng ,  Bí-hui-pho-siat só͘ ū-ê lóng kui hō͘ lí ,  Sé-pa kóng ,  Góa kūi-pài ;  goān tit-tio̍h un-tián tī góa ê chú góa ê ông ê bīn-chêng , 5 Tāi-pi̍t ông kàu Pa-hō͘-lîm ê sî ,  khòaⁿ ah ,  ū Sò-lô cho̍k ê ke chi̍t-lâng chhut-lâi ,  chiū-sī Ki-la̍h ê kiáⁿ ,  miâ kiò Sī-múi ;  i chhut-lâi ,  ná-kiâⁿ ná chiù-chó͘ ; 6 koh khioh chio̍h-thâu tìm Tāi-pi̍t kap Tāi-pi̍t ông ê jîn-sîn ;  hit-sî chèng peh-sìⁿ kap ióng-sū lóng tī ông ê chó-iū , 7 Sī-múi chiù-chó͘ kóng ,  Lí chit ê lâu lâng ê huih ê lâng ah ,  lí chit ê pháiⁿ-lâng ah ,  khì--ah ,  khì--ah , 8 Lí thòe Sò-lô chòe ông ,  taⁿ Iâ-hô-hoa ēng i ê ke ê huih lóng kui tī lí ;  Iâ-hô-hoa ēng chit ê kok kau tī lí ê kiáⁿ Ap-sa-liông ê chhiú ;  taⁿ lí tú-tio̍h ok-pò ,  in-ūi lí sī lâu lâng ê huih ê lâng , 9 Sé-ló͘-ngá ê kiáⁿ A-pí-su kā ông kóng ,  Chit chiah sí-káu ,  kiám thang chiù-chó͘ góa ê chú góa ê ông mah? kiû lí chún góa kè--khì ,  koah i ê thâu , 10 Ông kóng ,  Sé-ló͘-ngá chiah ê kiáⁿ ah ,  góa kap lín ū sím-mi̍h kan-sia̍p? chhut-chāi i chiù-chó͘ ,  in-ūi Iâ-hô-hoa hoan-hù i kóng ,  Lí tio̍h chiù-chó͘ Tāi-pi̍t ;  án-ni chī-chūi káⁿ kóng ,  Lí siáⁿ-sū án-ni kiâⁿ ah?11 Tāi-pi̍t koh kā A-pí-su ,  kap i ê chèng jîn-sîn kóng ,  Góa chhin-siⁿ ê kiáⁿ siōng-chhiáⁿ siàu-siūⁿ góa ê sìⁿ-miā ,  hô-hòng chit ê Piān-ngá-bín lâng ah? iông-ún i ,  chhut-chāi i chiù-chó͘ ;  in-ūi che sī Iâ-hô-hoa kah i ê , 12 Kiám-chhái Iâ-hô-hoa kàm-chhat góa ê oan-óng ,  in-ūi i kin-á-ji̍t ê chiù-chó͘ ,  Iâ-hô-hoa beh ēng hó pò góa , 13 Tāi-pi̍t kap tè i ê lâng kiâⁿ lō͘ khì ,  sī-múi kiâⁿ tī i saⁿ-tùi ê soaⁿ-phiâⁿ ,  ná-kiâⁿ ná chiù-chó͘ ,  koh tìm chio̍h-thâu ,  iā thô͘ , 14 Ông kap tè i ê chèng peh-sìⁿ chin ià-siān ,  kàu chi̍t só͘-chāi ,  chiū tī-hia hioh-khùn , 15 Ap-sa-liông kap chèng peh-sìⁿ Í-sek-lia̍t lâng ,  lâi kàu Iâ-lō͘-sat-léng ,  A-hi-to-hut iā kap i tī-hia , 16 Tāi-pi̍t ê pêng-iú ,  A-ki lâng Hō͘-su ,  lâi kàu Ap-sa-liông hia ;  Hō͘-su kā Ap-sa-liông kóng ,  Goān ông bān-sòe ,  goān ông bān-sòe , 17 Ap-sa-liông kā Hō͘-su kóng ,  Lí hó khoán-thāi lí ê pêng-iú sī án-ni mah? siáⁿ-sū bô kap lí ê pêng-iú saⁿ-kap khì ah?18 Hō͘-su kā Ap-sa-liông kóng ,  M̄-sī án-ni ,  Iâ-hô-hoa kap chit ê peh-sìⁿ ,  kap Í-sek-lia̍t chèng-lâng ,  só͘ kéng ê ,  góa beh kui i ,  iā beh kap i tòa , 19 Koh chi̍t-hāng ,  góa tio̍h ho̍k-sāi chī-chūi ah? kiám-m̄-sī tī i ê kiáⁿ ê bīn-chêng mah? Góa cháiⁿ-iūⁿ tī lí ê lāu-pē ê bīn-chêng ho̍k-sāi ,  iā beh án-ni tī lí ê bīn-chêng , 20 Ap-sa-liông kā A-hi-to-hut kóng ,  Lín tio̍h kè-e̍k ,  khòaⁿ lán tio̍h cháiⁿ-iūⁿ kiâⁿ , 21 A-hi-to-hut kā Ap-sa-liông kóng ,  Lí ê lāu-pē só͘ lâu--teh kò͘-chhù hiah ê pìn-hui ,  lí tio̍h kap i khùn ;  chiū Í-sek-lia̍t ê chèng-lâng thiaⁿ-kìⁿ lí hō͘ lí ê lāu-pē iàm-ò͘ⁿ ,  kìⁿ-nā kui lí ê lâng ,  i ê chhiú beh giám-ngī , 22 In chiū kā Ap-sa-liông tah pò͘-pîⁿ ,  tī ông-kiong ê chng-pîⁿ-téng ,  Ap-sa-liông chiū tī Í-sek-lia̍t chèng-lâng ê bīn-chêng ji̍p--khì ,  kap i ê lāu-pē ê pìn-hui khùn , 23 Hit-sî A-hi-to-hut só͘ kè-e̍k ê kè-e̍k ,  chhin-chhiūⁿ lâng mn̄g Siōng-tè ê ōe chi̍t-iūⁿ ;  A-hi-to-hut tùi-tī Tāi-pi̍t á-sī tùi-tī Ap-sa-liông só͘ kè-e̍k ê ,  lóng sī án-ni , 
