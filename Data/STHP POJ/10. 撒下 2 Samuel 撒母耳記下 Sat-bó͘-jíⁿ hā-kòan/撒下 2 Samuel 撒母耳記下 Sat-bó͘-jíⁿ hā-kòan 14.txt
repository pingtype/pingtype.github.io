1 Sé-ló͘-ngá ê kiáⁿ Iok-ap chai ông ê sim ì-hiòng Ap-sa-liông ; 2 chiū chhe lâng khì Thê-ko-a ,  tùi hia kiò chi̍t ê chhang-miâ ê hū-jîn-lâng lâi ,  kā i kóng ,  Chhiáⁿ lí ké-chòe khiā-hà-ê ,  chhēng hà-saⁿ ,  bo̍h-tit ēng iû boah seng-khu ,  tio̍h chng-chòe ūi-tio̍h sí-lâng kú-kú pi-ai ê hū-jîn-lâng ; 3 ji̍p-khì kìⁿ ông ,  chiàu chit ê khoán tùi i án-ni kóng ,  Iok-ap chiū chiong só͘ tio̍h kóng ê ōe kà hū-jîn-lâng kóng , 4 Thê-ko-a ê hū-jîn-lâng tùi ông kóng ê sî ,  bīn phak tī tōe--nih ,  pài kóng ,  Ông ah ,  kiù góa , 5 Ông mn̄g i kóng ,  Lí ū sím-mi̍h tāi-chì ah? I ìn kóng ,  Góa si̍t-chāi sī kóaⁿ-hū ,  góa ê tiōng-hu í-keng sí , 6 Lú-pī ū nn̄g ê kiáⁿ ,  in nn̄g-ê tī chhân--nih saⁿ-phah ,  bô lâng tī in tiong-kan pâi-kái ;  chit-ê phah hit-ê hō͘ i sí , 7 Taⁿ choân-ke ê lâng lóng khí-lâi kong-kek lí ê lú-pī ,  kóng ,  Lí tio̍h chiong hit ê phah-sí hiaⁿ-tī-ê kau--chhut-lâi ,  goán thang hō͘ i sí ,  pê i phah-sí hiaⁿ-tī ê sìⁿ-miā ,  choa̍t i ê hō͘-sû ;  án-ni in beh chiong góa chhun ê hé-thòaⁿ phah-hoa ,  bô hō͘ góa ê tiōng-hu lâu-miâ lâu hō͘-è tī sè-kan , 8 Ông kā hū-jîn-lâng kóng ,  Lí thang tò-khì lín tau ,  góa beh ūi-tio̍h lí chhut bēng-lēng , 9 Thê-ko-a ê hū-jîn-lâng koh kā ông kóng ,  Góa ê chú góa ê ông ,  goān chit ê chōe kui tī góa ,  kap góa ê pē ê ke ;  ông kap i ê ūi lóng bô chōe , 10 Ông kóng ,  Kìⁿ-nā ū kap lí ke-kóng ōe ê ,  lí chiū chhōa i kàu góa chia ,  i chiū bô koh lâi kāng lí , 11 Hū-jîn-lâng kóng ,  Goān ông kì-liām Iâ-hô-hoa lí ê Siōng-tè ,  m̄-thang chún pò-jîn-bēng-ê kiâⁿ bia̍t-choa̍t ,  kiaⁿ-liáu in bia̍t-choa̍t góa ê kiáⁿ ,  Ông kóng ,  góa kí éng-oa̍h ê Iâ-hô-hoa lâi chiù-chōa ,  lí ê kiáⁿ ,  liân chi̍t ki thâu-mn̂g iā bōe ka-la̍uh tī tōe--nih , 12 Hū-jîn-lâng kóng ,  Kiû lí iông-ún lí ê lú-pī tùi góa ê chú góa ê ông koh kóng chi̍t kù ōe ,  Ông kóng ,  Chòe lí kóng , 13 Hū-jîn-lâng kóng ,  Lí siáⁿ-sū siūⁿ án-ni lâi kong-kek Siōng-tè ê peh-sìⁿ ah? Ông kóng chit ê ōe ,  chhin-chhiūⁿ ū-chōe ,  in-ūi ông bô hō͘ i ê tô-miā-ê tò--lâi , 14 In-ūi lán lóng tek-khak tio̍h sí ,  chhin-chhiūⁿ chúi phoah tī tōe--nih ,  bōe-ōe koh siu tò-tńg ;  chóng-sī Siōng-tè bô chhiúⁿ lâng ê sìⁿ-miā ,  sī siat-hoat hō͘ tô-miā ê lâng bián siū kek-tio̍k lī-khui I , 15 Góa lâi chiong chit ê ōe kā góa ê chú góa ê ông kóng ,  sī in-ūi peh-sìⁿ hō͘ góa kiaⁿ-hiâⁿ ,  só͘-í lú-pī kóng ,  Taⁿ góa beh kā ông kóng ,  kiám-chhái ông beh chiâⁿ lú-pī ê só͘ kiû , 16 Lâng beh chiong góa kap góa ê kiáⁿ tùi Siōng-tè ê gia̍p chòe chi̍t-ē tû-bia̍t ;  chóng-sī ông beh thiaⁿ ,  kiù i ê lú-pī thoat-lī hit-lâng ê chhiú , 17 Lú-pī koh kóng ,  Goān góa ê chú góa ê ông ê ōe lâi an-ùi ;  in-ūi góa ê chú góa ê ông ōe hun-piat sī-hui ,  chhin-chhiūⁿ Siōng-tè ê sù-chiá chi̍t-iūⁿ ;  to̍k-to̍k goān Iâ-hô-hoa lí ê Siōng-tè kap lí tī-teh , 18 Ông ìn hū-jîn-lâng kā i kóng ,  góa kìⁿ-nā só͘ beh mn̄g lí ê ,  lóng m̄-thang tùi góa khǹg-ba̍t ,  Hū-jîn-lâng kóng ,  Goān góa ê chú góa ê ông kóng i , 19 Ông kóng ,  Chiah-ê kiám-m̄-sī Iok-ap kap lí thong-thò-ê mah? Hū-jîn-lâng kóng ,  góa ê chú góa ê ông ah ,  góa kí lí ê oa̍h-miā lâi chiù-chōa ,  góa ê chú góa ê ông só͘ kóng--ê ,  bô lâng ōe phian-chó á phian-iū lâi siám-pī i ,  In-ūi lí ê lô͘-po̍k Iok-ap hoan-hù góa ,  ēng chiah ê ōe lóng kà lí ê lú-pī kóng , 20 Lí ê lô͘-po̍k Iok-ap chòe án-ni ,  sī beh hō͘ chit ê sū-sè choán-oan ;  góa ê chú ū tì-hūi ,  chhin-chhiūⁿ Siōng-tè sù-chiá ê tì-hūi ,  ōe thàu-thiat sè-chiūⁿ it-chhè ê sū , 21 Ông kā Iok-ap kóng ,  Góa tek-khak kiâⁿ chit ê sū ;  taⁿ lí tio̍h khì ,  chhōa hit ê siàu-liân lâng Ap-sa-liông tò--lâi , 22 Iok-ap phak tī tōe--nih lâi pài ,  chiok-siā ông ;  Iok-ap kóng ,  góa ê chú góa ê ông ah ,  ông kì-jiân kiâⁿ lí ê lô͘-po̍k só͘ kiû--ê ,  kin-á-ji̍t lí ê lô͘-po̍k chai góa ū tit-tio̍h un-tián tī lí ê ba̍k-chiu-chêng , 23 Tùi án-ni Iok-ap khí-sin khì Ki-su̍t ,  chhōa Ap-sa-liông kàu Iâ-lō͘-sat-léng , 24 Ông kóng ,  Kah i tò-khì i ê chhù ,  m̄-thang kìⁿ góa ê bīn ,  Ap-sa-liông chiū tò-khì i ê chhù ,  bô kìⁿ ông ê bīn , 25 Ap-sa-liông siⁿ-chòe chin hó-khòaⁿ ,  thong Í-sek-lia̍t tiong bô lâng chhin-chhiūⁿ i tit-tio̍h lâng o-ló ;  tùi kha-chiah-tóe kàu thâu-khak-téng lóng bô hâ-chhû , 26 I chián thâu-mn̂g ê sî ,  chhìn i ê thâu-mn̂g ,  chiàu ông ê chhìn ,  tāng nn̄g-pah sià-khek-le̍k ;  i chián-hoat sī tī ta̍k ê nî-bé ,  in-ūi i ê thâu-mn̂g chin-tāng ,  só͘-í tio̍h chián i , 27 Ap-sa-liông siⁿ saⁿ ê kiáⁿ ,  chi̍t ê cha-bó͘-kiáⁿ ;  cha-bó͘-kiáⁿ miâ kiò Tha-má ,  sī chi̍t-ê bīn-māu chin-súi ê cha-bó͘-gín-ná , 28 Ap-sa-liông tòa tī Iâ-lō͘-sat-léng móa nn̄g-nî ,  bô kìⁿ ông ê bīn , 29 Ap-sa-liông chhe lâng kiò Iok-ap ,  beh chhe i khì kìⁿ ông ,  Chóng-sī Iok-ap m̄-khéng lâi i hia ;  i tē-jī pái chhe lâng khì kiò i ,  i iû-goân m̄-lâi , 30 Só͘-í Ap-sa-liông tùi i ê lô͘-po̍k kóng ,  Lín khòaⁿ ,  Iok-ap ê hn̂g kūn góa ê hn̂g ,  i ū tōa-be̍h tī-hia ;  lín khì pàng-hé sio i ,  Ap-sa-liông ê lô͘-po̍k chiū khì pàng-hé sio i , 31 Iok-ap chiū khí-lâi kàu Ap-sa-liông ê chhù ,  mn̄g i kóng ,  Lí ê lô͘-po̍k siáⁿ-sū pàng-hé sio góa ê hn̂g?32 Ap-sa-liông ìn Iok-ap kóng ,  Góa chhe lâng kā lí kóng ,  Lâi chia ,  hō͘ góa thang chhe lí khì kìⁿ ông ,  kā i kóng ,  Góa siáⁿ-sū tùi Ki-su̍t tò-lâi ah? góa m̄-ta̍t-tio̍h iû-goân tòa hia ;  taⁿ tio̍h chún góa kìⁿ ông ê bīn ,  góa nā ū chōe ,  i thang thâi góa , 33 Iok-ap chiū khì kìⁿ ông kā i kóng ,  I kiò Ap-sa-liông ;  Ap-sa-liông chiū lâi kìⁿ ông ,  tī ông ê bīn-chêng phak tī tōe--nih ,  Ông chiū chim Ap-sa-liông , 
