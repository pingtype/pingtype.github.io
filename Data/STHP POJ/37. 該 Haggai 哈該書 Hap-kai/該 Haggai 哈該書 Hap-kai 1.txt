1 Tāi-lī-o͘ ông jī-nî ,  la̍k-ge̍h chhoe-it ,  Iâ-hô-hoa ê ōe thok sian-ti Hap-kai ,  thoân hō͘ Iû-tāi ê chóng-tok ,  Sat-la̍h-thiat ê kiáⁿ Só͘-lô-pa-pek ,  kap Iok-sat-tap ê kiáⁿ ,  chè-si-thâu Iok-su-a kóng , 2 Bān-kun ê Iâ-hô-hoa I ê ōe án-ni kóng ,  Chit ê peh-sìⁿ kóng ,  Khí Iâ-hô-hoa tiān ê sî hit-ê sî iáu-bē kàu , 3 Hit-sî Iâ-hô-hoa ê ōe thok sian-ti Hap-kai kóng:4 Chit-keng tiān iû-goân hong-hòe ,  che kiám-sī lín ka-kī khiā-khí thian-hoa-pán ê chhù ê sî mah?5 Taⁿ bān-kun ê Iâ-hô-hoa án-ni kóng ,  Lín tio̍h séng-chhat lín ê só͘-kiâⁿ , 6 Lín iā chéng-chí chōe ,  siu-sêng chió ;  lín chia̍h ,  iā bōe pá ;  lim ,  iā bōe chí-khoah ;  chhēng-saⁿ ,  iā bōe sio ;  tit-tio̍h kang-chîⁿ--ê ,  ēng kang-chîⁿ hē tī phòa-khang ê tē-á , 7 Bān-kun ê Iâ-hô-hoa án-ni kóng ,  Lín tio̍h séng-chhat lín ê só͘-kiâⁿ , 8 Lín tio̍h chiūⁿ-soaⁿ chhú chhâ-liāu ,  lâi khí chit ê tiān ;  Góa chiū in-ūi án-ni hoaⁿ-hí ,  koh tit-tio̍h êng-kng ;  che sī Iâ-hô-hoa kóng--ê , 9 Lín ǹg-bāng tit-tio̍h chōe ,  lí khòaⁿ ,  hoán-tńg tit-tio̍h chió ;  lín tòa kàu chhù--ê ,  Góa chiū pûn hō͘ i bô--khì ;  che sī sím-mi̍h iân-kò͘? sī in-ūi Góa ê tiān hong-hòe ,  lín ta̍k-lâng kín-kip ka-kī ê chhù ;  che sī bān-kun ê Iâ-hô-hoa kóng--ê , 10 Só͘-í in-ūi lín ê iân-kò͘ ,  thiⁿ chiū bô lo̍h lō͘-chúi ,  tōe iā bô chhut i ê thó͘-sán , 11 Góa hō͘ khòng-hān kàu tī thó͘-tōe ,  tī soaⁿ-thâu ,  tī gō͘-kak ,  tī sin-chiú ,  tī iû ,  tī tōe-chiūⁿ só͘-chhut--ê ,  tī lâng ,  tī cheng-siⁿ ,  tī lâng ê chhiú tio̍h-bôa tit-tio̍h--ê , 12 Hit-sî Sat-la̍h-thiat ê kiáⁿ Só͘-lô-pa-pek ,  kap Iok-sat-tap ê kiáⁿ ,  chè-si-thâu Iok-su-a ,  kap só͘ chhun ê peh-sìⁿ ,  lóng thiaⁿ-thàn in ê Siōng-tè Iâ-hô-hoa ê siaⁿ ,  kap sian-ti Hap-kai hōng Iâ-hô-hoa in ê Siōng-tè chhe i só͘ kóng ê ōe ;  peh-sìⁿ ia̍h tī Iâ-hô-hoa ê bīn-chêng ,  chûn kiaⁿ-ùi ê sim , 13 Iâ-hô-hoa ê sù-chiá Hap-kai ,  chiàu Iâ-hô-hoa só͘ bēng-lēng kā peh-sìⁿ kóng ,  Iâ-hô-hoa kóng ,  Góa kap lín tī-teh , 14 Iâ-hô-hoa kek-tōng Iû-tāi ê chóng-tok ,  Sat-la̍h-thiat ê kiáⁿ Só͘-lô-pa-pek ,  ê sim ,  kap Iok-sat-tap ê kiáⁿ ,  chè-si-thâu ,  Iok-su-a ê sim ,  kap chhun ê peh-sìⁿ ê sim ,  in chiū lâi tī bān-kun ê Iâ-hô-hoa in ê Siōng-tè ê tiān chòe-kang , 15 Che sī tī Tāi-lī-o͘ ông jī-nî ,  la̍k-ge̍h jī-cha̍p-sì ji̍t , 
