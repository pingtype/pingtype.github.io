1 Chhit-ge̍h jī-cha̍p-it ji̍t ,  Iâ-hô-hoa ê ōe thok sian-ti Hap-kai kóng , 2 Lí tio̍h kā Iû-tāi ê chóng-tok Sat-la̍h-thiat ê kiáⁿ ,  Só͘-lô-pa-pek ,  kap Iok-sat-tap ê kiáⁿ ,  chè-si-thâu Iok-su-a ,  í-ki̍p só͘ chhun ê peh-sìⁿ kóng , 3 Lín tiong-kan iáu tī-teh ê lâng ,  ū chī-chūi bat khòaⁿ-kìⁿ chit keng tiān chiông-chêng ê êng-kng mah? Hiān-chāi lín khòaⁿ-liáu cháiⁿ-iūⁿ ah? kiám-m̄-sī tī lín ê ba̍k-chiu khòaⁿ chhin-chhiūⁿ bô mah?4 Iâ-hô-hoa kóng ,  Só͘-lô-pa-pek ah ,  lí tio̍h ióng-kám ;  Iok-sat-tap ê kiáⁿ ,  chè-si-thâu Iok-su-a ah ,  lí ia̍h tio̍h ióng-kám ;  Iâ-hô-hoa koh kóng ,  Chit só͘-chāi ê peh-sìⁿ ah ,  lín ia̍h tio̍h ióng-kám ,  ia̍h tio̍h chòe-kang ,  in-ūi Góa kap lín tī-teh ;  che sī bān-kun ê Iâ-hô-hoa kóng--ê , 5 Tng lín chhut Ai-ki̍p ê sî ,  Góa kap lín li̍p iok ê ōe ,  Góa ê Sîn tiàm-tī lín tiong-kan ;  lín bo̍h-tit kiaⁿ , 6 In-ūi bān-kun ê Iâ-hô-hoa án-ni kóng ,  Koh bô jōa-kú ,  Góa beh koh chi̍t-pái tín-tāng thiⁿ kap tōe kap hái kap ta-tōe , 7 Góa beh tín-tāng bān-kok ,  bān-kok só͘ him-bō͘--ê beh lâi ;  Góa chiū hō͘ êng-kng chhiong-móa chit keng tiān ;  che sī bān-kun ê Iâ-hô-hoa kóng--ê , 8 Bān-kun ê Iâ-hô-hoa kóng ,  Gûn sī Góa--ê ,  kim ia̍h sī Góa--ê , 9 Chit keng tiān āu-lâi ê êng-kng ,  beh iâⁿ-kè chêng ê êng-kng ;  che sī bān-kun ê Iâ-hô-hoa kóng--ê ;  koh tī chit ê só͘-chāi ,  Góa beh siúⁿ-sù pêng-an ;  che sī bān-kun ê Iâ-hô-hoa kóng--ê , 10 Tāi-lī-o͘ ông jī-nî ,  káu ge̍h jī-cha̍p-sì ji̍t ,  Iâ-hô-hoa ê ōe thok sian-ti Hap-kai kóng , 11 Bān-kun ê Iâ-hô-hoa án-ni kóng ,  Koan-hē tī lu̍t-hoat lí thang mn̄g chè-si , 12 kóng ,  Siat-sú ū lâng ēng saⁿ-á-ku pau sèng ê bah ,  chit ê saⁿ-á-ku óa-tio̍h piáⁿ ,  á-sī thng ,  á-sī chiú ,  á-sī iû ,  á-sī pa̍t-hō chia̍h-mi̍h ,  chiū chit ê mi̍h chiâⁿ-chòe sèng mah? Chè-si ìn kóng ,  Bô--lah , 13 Hap-kai koh kóng ,  Siat-sú ū lâng bong--tio̍h sin-si bak lâ-sâm ,  lâi óa-tio̍h chiah ê mi̍h ê chi̍t-hāng ,  chit ê mi̍h chiâⁿ-chòe ù-òe mah? Chè-si ìn kóng ,  Chiâⁿ-chòe ù-òe , 14 Hap-kai chiū ìn kóng ,  Iâ-hô-hoa kóng ,  Tī Góa ê bīn-chêng ,  chit ê peh-sìⁿ sī chhin-chhiūⁿ án-ni ,  chit ê kok iā sī án-ni ;  in ê chhiú só͘ chòe ta̍k-hō ê kang iā lóng sī án-ni ;  in tī-chia só͘ hiàn--ê bô chheng-khì , 15 Taⁿ chhiáⁿ lín siūⁿ ,  chit-ji̍t í-chêng ,  Iâ-hô-hoa ê tiān iáu-bē ū chio̍h tha̍h tī chio̍h-téng ê sî ; 16 le̍k-kè hiah ê sî ,  lâng lâi kàu gō͘-kak-tui ,  siūⁿ beh tit-tio̍h jī-cha̍p táu ,  chí-ū cha̍p-táu ;  ū lâng lâi kàu chiú-khut ,  siūⁿ beh tit-tio̍h gō͘-cha̍p àng ,  chí-ū tit-tio̍h jī-cha̍p àng , 17 Tī lín ê chhiú só͘-chòe it-chhè ê kang ,  Góa ēng ko͘-tâ ,  hiú-nōa ,  tōa-pha̍uh phah lín ,  lín iáu-kú bô kui-ǹg Góa ;  che sī Iâ-hô-hoa kóng--ê , 18 Chhiáⁿ lín siūⁿ chit-ji̍t í-chêng ,  tùi káu-ge̍h jī-sì ji̍t kiàn-li̍p Iâ-hô-hoa tiān ê tōe-ki ê sî ,  lín tio̍h siūⁿ i , 19 Chhek-chhng iáu ū chéng-chí mah? Phû-tô-chhiū ,  bû-hoa-kó-chhiū ,  sia̍h-liû-chhiū ,  kaⁿ-ná-chhiū ,  lóng bē ū kiat ké-chí ;  tùi kin-á-ji̍t khí ,  Góa beh sù-hok lín , 20 Hit-ge̍h jī-cha̍p-sì ji̍t ,  Iâ-hô-hoa ê ōe tē-jī-pái lîm-kàu Hap-kai kóng , 21 Lí tio̍h kā Iû-tāi ê chóng-tok Só͘-lô-pa-pek kóng ,  Góa beh tín-tāng thiⁿ kap tōe ; 22 Góa beh chhia-tó lia̍t-kok ê pó-chō ,  tû-bia̍t ta̍k pang-kok ê sè-le̍k ,  ia̍h beh chhia-tó chiàn-chhia kap chē-chhia--ê ,  bé kap bé-peng lóng beh tó--lo̍h-khì ,  ta̍k-ê tùi i ê hiaⁿ-tī ê to lâi sí , 23 Bān-kun ê Iâ-hô-hoa kóng ,  Góa ê lô͘-po̍k Sat-la̍h-thiat ê kiáⁿ Só͘-lô-pa-pek ah ,  tng hit-ji̍t ,  Góa beh tiàu lí ,  Iâ-hô-hoa kóng i ;  koh Góa beh ēng lí chòe chhiú-chí-ìn ;  in-ūi Góa bat kéng-soán lí ;  che sī bān-kun ê Iâ-hô-hoa kóng--ê , 
