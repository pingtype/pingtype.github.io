1 Iâ-hô-hoa tùi góa kóng ,  Sui-jiân ū Mô͘-se kap Sat-bó͘-jíⁿ khiā tī Góa ê bīn-chêng ,  thòe in kiû ,  Góa ê sim ia̍h bô koàn-kò͘ chit ê peh-sìⁿ ;  tio̍h kóaⁿ in lī-khui Góa ê bīn-chêng ,  hō͘ in chhut--khì , 2 In nā tùi lí kóng ,  Goán tio̍h chhut-khì toh-lo̍h? lí tio̍h kā in kóng ,  Iâ-hô-hoa án-ni kóng ,  Kai sí--ê tio̍h sí ;  kai hō͘ to thâi--ê ,  tio̍h hō͘ to thâi ;  kai tú-tio̍h ki-hng--ê ,  tio̍h tú-tio̍h ki-hng ;  kai hō͘ lâng lia̍h--ê ,  tio̍h hō͘ lâng lia̍h , 3 Iâ-hô-hoa koh kóng ,  Góa tiau-chhoân sì-hāng lâi pān--in ;  chiū-sī to lâi thâi--in ,  káu lâi thoa--in ,  khong-tiong ê chiáu ,  tōe-chiūⁿ ê iá-siù ,  chia̍h lâi bia̍t in , 4 Koh beh hō͘ in liû-lo̍h tī thiⁿ-ē bān-kok tiong ;  lóng sī in-ūi Iû-tāi ông Hi-se-ka ê kiáⁿ Má-ná-se tī Iâ-lō͘-sat-léng só͘ kiâⁿ ê sū , 5 Iâ-lō͘-sat-léng ah ,  chī-chūi khó-lîn lí ah? chī-chūi ūi lí pi-siong ah? chī-chūi oa̍t-tńg-sin mn̄g lí pêng-an--bô?6 Iâ-hô-hoa kóng ,  Lí khì-choa̍t Góa ,  oa̍t-tńg-sin thè-āu ;  in-ūi án-ni ,  Góa chhun-chhiú kong-kek lí ,  húi-hoāi lí ;  Góa lîn-bín lí kàu ià , 7 Góa tī kéng-lāi ta̍k ê siâⁿ mn̂g-kháu ,  ēng pòa-ki pòa--in ;  Góa choa̍t in ê hō͘-sû ,  Góa bia̍t Góa ê peh-sìⁿ ,  in iû-goân bô oa̍t-tńg lī-khui in ê lō͘ , 8 In ê kóaⁿ-hū ke-thiⁿ tī Góa ê bīn-chêng ,  pí hái-soa khah-chōe ;  Góa hō͘ chân-hāi--ê tiong-tàu lâi ,  kong-kek siàu-liân lâng ê lāu-bú ;  hō͘ thòng-khó͘ kiaⁿ-hiâⁿ hut-jiân kàu i ê sin-chiūⁿ , 9 Siⁿ chhit ê kiáⁿ ê hū-jîn-lâng ,  soe-lám khùi-tn̄g ;  tng-thâu pe̍h-ji̍t ,  i ê ji̍t-thâu hut-jiân lo̍h ,  i làu-khùi kiàn-siàu ;  só͘ chhun ê peh-sìⁿ ,  Góa beh tī in ê tùi-te̍k ê bīn-chêng ,  kau hō͘ to-kiàm ;  che sī Iâ-hô-hoa kóng--ê , 10 góa ê lāu-bú ah ,  góa ū chai-ē ;  in-ūi lí siⁿ góa chòe chi̍t-ê kap choân-tōe saⁿ cheng-piān kè-kàu ê lâng ;  góa pêng-sò͘ bô ēng gûn chioh lâng ,  lâi the̍h lī-sek ;  lâng ia̍h bô ēng gûn chioh góa ,  lâi the̍h lī-sek ;  chóng-sī lâng lóng chiù-chó͘ góa , 11 Iâ-hô-hoa kóng ,  Góa chin-chiàⁿ beh kian-kò͘ lí ,  hō͘ lí tit-tio̍h hok-khì ;  chai-ē khó͘-lān lîm-kàu ê sî ,  Góa chin-chiàⁿ beh hō͘ tùi-te̍k kiû lí , 12 Thih ,  chiū-sī pak-hng ê thih ,  kap tâng ,  lâng kiám ōe at-chi̍h--i mah?13 In-ūi lí ê chōe-ok ,  Góa beh tī lí ê sì-kéng-lāi hō͘ lí ê hè-châi pó-mi̍h pe̍h-pe̍h hō͘ lâng chhiúⁿ--khì , 14 Góa ia̍h beh hō͘ tùi-te̍k tòa in kàu lí só͘ m̄-bat ê tōe ;  in-ūi Góa tī siū-khì-tiong ū hoat-chhut hé ,  beh kā lín sio-lio--khì , 15 Iâ-hô-hoa ah ,  Lí chai ,  kiû Lí kì-liām góa ,  koàn-kò͘ góa ,  kā góa pò oan-siû tī hiah ê khún-pek góa ê ;  Lí khoan-iông ê sî ,  m̄-thang lia̍h góa khì ;  tio̍h chai góa ūi-tio̍h Lí ê iân-kò͘ siū lêng-jio̍k , 16 Bān-kun ê Siōng-tè Iâ-hô-hoa ah ,  góa tit-tio̍h Lí ê ōe chiū chia̍h--i ;  Lí ê ōe tī góa sī chòe góa sim-lāi ê hoaⁿ-hí khoài-lo̍k ;  in-ūi góa sī chheng-chòe sio̍k Lí ê miâ--ê , 17 Góa bô chē-tī iàn-lo̍k ê lâng ê hōe-tiong ,  lâi khoài-lo̍k ;  góa in-ūi Lí ê kám-tōng ,  ka-kī chēng-chēng chē ;  in-ūi Lí ēng siū-khì chhiong-móa góa , 18 Góa ê thòng-khó͘ cháiⁿ-iūⁿ kú-tn̂g bô soah? góa ê siong cháiⁿ-iūⁿ bōe-i--tit ,  i-bōe-hó ah? Lí khoán-thāi góa kiám beh chhin-chhiūⁿ khi-phiàn ê khoe ,  khò-bōe-chū ê chúi ah?19 Só͘-í Iâ-hô-hoa án-ni kóng ,  Lí nā tò-tńg--lâi ,  Góa chiū beh hō͘ lí tò-tńg--lâi khiā tī Góa ê bīn-chêng ;  lí nā tùi hā-chiān ê tiong-kan kéng pó-kùi--ê chhut-lâi ,  lí chiū beh chòe chhin-chhiūⁿ Góa ê chhùi ;  in tek-khak beh kui-ǹg lí ,  chóng-sī lí m̄-thang kui-ǹg in , 20 Góa beh hō͘ lí tùi tī chit ê peh-sìⁿ chiâⁿ-chòe kian-kò͘ ê tâng chhiûⁿ ;  in beh kong-kek lí ,  chóng-sī bōe iâⁿ lí ,  in-ūi Góa kap lí tī-teh ,  beh chín-kiù lí ,  khan-kiù lí ;  che sī Iâ-hô-hoa kóng--ê , 21 Góa beh khan-kiù lí thoat-lī pháiⁿ-lâng ê chhiú ,  kiù-sio̍k lí thoat-lī kiông-pō ê lâng ê chhiú-thâu , 
