1 Iâ-hô-hoa tùi góa án-ni kóng ,  Lí tio̍h khì bóe chi̍t-tiâu môa-pò͘ ê tòa lâi hâ-io ;  m̄-thang hē tī chúi--nih , 2 Góa chiū chiàu Iâ-hô-hoa ê ōe ,  bóe chi̍t tiâu tòa hâ-io , 3 Iâ-hô-hoa ê ōe tē-jī pái lîm-kàu góa kóng , 4 Tio̍h the̍h lí só͘ bóe ê tòa ,  chiū-sī lí io--nih ê tòa ,  khí--lâi khì Pek-la̍h ,  tī-hia khǹg--i tī chio̍h-pôaⁿ khang , 5 Góa chiū khì ,  khǹg i tī Pek-la̍h ,  chiàu Iâ-hô-hoa só͘ hoan-hù góa--ê , 6 Kè chōe-chōe ji̍t ,  Iâ-hô-hoa tùi góa kóng ,  Lí khí--lâi ,  khì Pek-la̍h ,  chiong Góa hoan-hù lí khǹg tī-hia ê io-tòa the̍h--lâi , 7 Góa chiū khì Pek-la̍h lâi ku̍t ,  tùi góa só͘ khǹg ê só͘-chāi the̍h hit tiâu tòa ;  khòaⁿ ah ,  hit tiâu tòa í-keng pháiⁿ--khì ,  lóng bô lō͘-ēng , 8 Iâ-hô-hoa ê ōe lîm-kàu góa kóng , 9 Iâ-hô-hoa án-ni kóng ,  Góa beh chiàu án-ni pāi-hoāi Iû-tāi ê kiau-ngō͘ ,  kap Iâ-lō͘-sat-léng ê tōa kiau-ngō͘ , 10 Chit-ê pháiⁿ ê peh-sìⁿ m̄-khéng thiaⁿ Góa ê ōe ,  chiàu in ê sim ê kong-ngī khì kiâⁿ ;  koh thàn pa̍t-hō ê siōng-tè ,  ho̍k-sāi i ,  kūi-pài i ;  in beh chhin-chhiūⁿ chit-tiâu bô lō͘-ēng ê tòa , 11 Iâ-hô-hoa kóng ,  Io-tòa cháiⁿ-iūⁿ liân tī lâng ê io ,  Góa ū hō͘ Í-sek-lia̍t choân-ke ,  kap Iû-tāi choân-ke ,  liân tī Góa ,  ia̍h sī án-ni ;  beh hō͘ in chòe Góa ê peh-sìⁿ ,  chòe Góa ê miâ-siaⁿ ,  chòe Góa ê o-ló ,  chòe Góa ê êng-kng ;  chóng-sī in m̄-khéng thiaⁿ , 12 Lí tio̍h koh tùi in kóng chit ê ōe ,  Í-sek-lia̍t ê Siōng-tè Iâ-hô-hoa án-ni kóng ,  Ta̍k ê àng beh tóe chiú móa-móa ;  in beh tùi lí kóng ,  Goán kiám m̄-chai ta̍k ê àng beh tóe chiú móa-móa mah?13 Lí chiū tio̍h tùi in kóng ,  Iâ-hô-hoa án-ni kóng ,  Khòaⁿ ah ,  Góa beh hō͘ chit só͘-chāi it-chhè khiā-khí ê peh-sìⁿ ,  chiū-sī chē Tāi-pi̍t pó-chō ê lia̍t-ông ,  kap chè-si ,  sian-ti ,  í-ki̍p Iâ-lō͘-sat-léng it-chhè khiā-khí ê peh-sìⁿ ,  lóng tōa-tōa chiú-chùi , 14 Iâ-hô-hoa kóng ,  Góa beh hō͘ in tāi-ke saⁿ-kha̍p ;  chiū-sī pē kap kiáⁿ saⁿ-kha̍p ;  Góa bô beh khó-lîn ,  bô beh thiàⁿ-sioh ,  bô beh lîn-bín ,  lâi m̄-bia̍t--i , 15 Lín tio̍h thiaⁿ ,  tio̍h àⁿ hī-khang ;  bo̍h-tit kiau-ngō͘ ,  in-ūi Iâ-hô-hoa í-keng kóng--i , 16 O͘-àm bē kàu ,  lín ê kha bē tio̍h-tak tī o͘-àm ê soaⁿ ,  só͘ ǹg-bāng ê kng iáu-bē piàn-chòe sí-bô ê ìm-ńg ,  o͘-o͘ àm-àm ê tāi-seng ,  lín tio̍h kui êng-kng lín ê Siōng-tè Iâ-hô-hoa , 17 Lín nā m̄ thiaⁿ chit ê ōe ,  chiū góa ê sim beh in-ūi lín ê kiau-ngō͘ ,  tī ún-ba̍t ê só͘-chāi thî-khàu ;  góa ê ba̍k-chiu beh ba̍k-sái chhē-chhē-tò ;  in-ūi Iâ-hô-hoa ê iûⁿ-kûn siū-lia̍h , 18 Lí tio̍h tùi kun-ông kap thài-hō͘ kóng ,  Lín tio̍h khiam-pi ,  chē tī ē-bīn ;  in-ūi lín êng-kng ê bián-liû tùi lín ê thâu-khak lak--lo̍h-khì , 19 Lâm-hng chiah ê siâⁿ lóng koaiⁿ ,  bô lâng khui ;  Iû-tāi choân-cho̍k siū-lia̍h ;  koh lia̍h kàu liáu-liáu , 20 Lín tio̍h kia̍h-ba̍k khòaⁿ ,  tùi pak-hng lâi ê lâng ;  chêng só͘ hō͘ lí ê iûⁿ-kûn ,  chiū-sī lí súi ê iûⁿ-kûn ,  taⁿ tī toh-lo̍h ah?21 Lí pêng-sò͘ só͘ chhin-bi̍t ê pêng-iú ,  siat-sú I siat-li̍p in chòe-thâu lâi koán-hat lí ,  lí iáu ū sím-mi̍h ōe thang kóng? thòng-khó͘ kiám bô khîⁿ-tiâu lí ,  chhin-chhiūⁿ siⁿ-kiáⁿ ê hū-jîn-lâng?22 Lí nā sim-lāi kóng ,  Che it-chhè ê sū ūi-hô kàu tī góa leh? sī in-ūi lí ê chōe-kòa chin-tāng ,  só͘-í lí lō͘-thé chhiah-kha , 23 Kó͘-si̍t ê lâng ōe piàn-ōaⁿ phê-hu ,  pà ōe piàn-ōaⁿ pan-tiám mah? Nā ōe ,  chiū lín chiah-ê koàn-liān kiâⁿ pháiⁿ--ê ,  ōe kiâⁿ hó , 24 Só͘-í Góa beh phah-sòaⁿ in ,  chhin-chhiūⁿ chháu-iù hō͘ khòng-iá ê hong chhe--khì chi̍t-iūⁿ , 25 Iâ-hô-hoa kóng ,  Che sī lí só͘ eng-kai tú-tio̍h--ê ;  sī Góa niû hō͘ lí ê hūn-gia̍h ;  in-ūi lí bōe-kì-tit Góa ,  khì óa-khò hu-ké , 26 Só͘-í Góa beh hian-khí lí ê kûn ,  tà tī lí ê bīn ;  lí ê kiàn-siàu chiū lō͘-chhut , 27 Lí hiah-ê khó-ò͘ⁿ ê sū ,  chiū-sī tī soaⁿ--nih chhân--nih kiâⁿ kan-îm ,  chhut ki--ki-háu ê siaⁿ ,  chhiong-ki khoán ê îm-loān ,  Góa lóng khòaⁿ-kìⁿ lah ,  Iâ-lō͘-sat-léng ah ,  lí ū chai-ē ;  lí m̄-khéng chheng-khì ,  beh kàu tī-sî ah?
