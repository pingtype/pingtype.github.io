1 Iâ-hô-hoa thok sian-ti Iâ-lī-bí lūn Pa-pí-lûn ,  lūn Ka-le̍k-tí lâng ê tōe ,  só͘ kóng ê ōe , 2 Lín tio̍h thoân-pò͘ tī lia̍t-pang-tiong hō͘ in thiaⁿ-kìⁿ ,  tio̍h khiā tōa-kî ;  tio̍h hō͘ in thiaⁿ-kìⁿ ,  m̄-thang ún-môa ;  kóng ,  Pa-pí-lûn siū kong-phòa ,  Pí-le̍k kiàn-siàu ,  Bí-lô-ta̍t phah-pháiⁿ ,  i ê pu̍t lóng kiàn-siàu ,  i ê ngó͘-siōng lóng phah-pháiⁿ , 3 In-ūi ū chi̍t-kok tùi pak-hng khí-lâi kong-kek i ,  beh hō͘ i ê tōe pha-hng ,  bô lâng khiā-khí ;  lâng kap cheng-siⁿ lóng cháu--khì , 4 Iâ-hô-hoa kóng ,  Hit-ji̍t hit-sî Í-sek-lia̍t lâng beh lâi ,  in beh kap Iû-tāi lâng saⁿ-kap lâi ,  in beh kiâⁿ-lō͘ ,  ná-kiâⁿ ná-háu ,  lâi chhē in ê Siōng-tè Iâ-hô-hoa , 5 In mn̄g Sek-an ê sū ,  bīn ǹg-hia ,  kóng ,  Lâi--lah ,  lín tio̍h kiat éng-oán bô bōe-kì-tit ê iok ,  lâi kap Iâ-hô-hoa liân-ha̍p , 6 Góa ê peh-sìⁿ chòe bê-lō͘ ê iûⁿ ;  in ê bo̍k-chiá hō͘ in kiâⁿ chha-lō͘ ;  hō͘ in oat--khì soaⁿ--nih ;  in tùi tōa-soaⁿ kiâⁿ kàu sió-soaⁿ ,  bōe-kì-tit in an-hioh ê só͘-chāi , 7 Kìⁿ-nā tú-tio̍h in ê beh thun-chia̍h in ;  in chiah ê tùi-te̍k kóng ,  Goán bô chōe ,  in-ūi in tek-chōe Iâ-hô-hoa ,  chiū-sī kong-gī khiā-khí ê só͘-chāi ,  iā sī in ê lia̍t-chó͘ só͘ ǹg-bāng ê Iâ-hô-hoa , 8 Lín tio̍h tùi Pa-pí-lûn tiong tô-cháu ,  tùi Ka-le̍k-tí lâng ê tōe chhut--khì ;  tio̍h chhin-chhiūⁿ kang ê soaⁿ-iûⁿ tī iûⁿ-kûn ê thâu-chêng , 9 Góa beh kek-tōng chōe-chōe tōa-kok tùi pak-hng saⁿ-kap lâi kong-kek Pa-pí-lûn ;  in beh pâi-tīn kong-kek i ;  i beh tùi-hia siū kong-phòa ;  in ê chìⁿ beh chhin-chhiūⁿ gâu siā ê ióng-sū ê chìⁿ ,  lóng bô khang-khang tò-tńg-lâi , 10 Ka-le̍k-tí beh hō͘ lâng chhiúⁿ--khì ;  kìⁿ-nā chhiúⁿ-i--ê lóng beh móa-ì ;  che sī Iâ-hô-hoa kóng--ê , 11 Chhiúⁿ Góa ê gia̍p--ê ah ,  in-ūi lín hoaⁿ-hí khoài-lo̍k ;  in-ūi lín thiàu-lâi thiàu-khì chhin-chhiūⁿ ta̍h gō͘-kak ê gû-bú ,  iā teh háu chhin-chhiūⁿ ióng ê bé ; 12 lín ê lāu-bú beh kiàn-siàu kàu-ke̍k ,  siⁿ--lí-ê tek-khak làu-khùi ;  khòaⁿ ah ,  i beh lia̍t tī chiah ê kok ê lō͘-bé ,  chiâⁿ-chòe khòng-iá ,  chòe ta-sò ê tōe ,  chòe soa-bô͘ , 13 In-ūi Iâ-hô-hoa ê tōa siū-khì ,  tek-khak bô lâng khiā-khí ,  beh choân-jiân pha-hng ;  kìⁿ-nā keng-kè Pa-pí-lûn--ê beh gông-ngia̍h ,  iā in-ūi i só͘ tú-tio̍h chiah ê chai-ē lâi thí-chhiò i , 14 Khui-keng ê lâng ah ,  lín tio̍h tī Pa-pí-lûn sì-ûi pâi-tīn ;  tio̍h siā-chìⁿ kong-kek i ,  bo̍h-tit pó-sioh lín ê chìⁿ ;  in-ūi i ū tek-chōe Iâ-hô-hoa , 15 Lín tio̍h tī i ê sì-ûi hoah-hiàm ;  i í-keng tâu-hâng ;  i ê iâⁿ-chē tó-hoāi lah ,  siâⁿ-chhiûⁿ thiah-húi lah ;  in-ūi che sī Iâ-hô-hoa pò-siû ê sū ,  lín tio̍h ǹg i pò-siû ;  i cháiⁿ-iūⁿ khoán-thāi lâng ,  iā tio̍h án-ni khoán-thāi i , 16 Lín tio̍h tùi Pa-pí-lûn chián-tû iā-chéng-ê kap siu-koah ê sî kia̍h liâm-á ê ;  in-ūi kiaⁿ ap-chè ê to-kiàm ta̍k-lâng beh tò--khì pún-cho̍k ,  ta̍k-lâng beh cháu kàu pún só͘-chāi , 17 Í-sek-lia̍t sī sì-sòaⁿ ê iûⁿ ,  sī hō͘ sai kóaⁿ-cháu--ê ;  tāi-seng sī A-su̍t ông thun i ,  lō͘-bé chit ê Pa-pí-lûn ông ,  Nî-pò͘-kah-nî-sat ,  at-chi̍h i ê kut-thâu , 18 Só͘-í bān-kun ê Iâ-hô-hoa ,  Í-sek-lia̍t ê Siōng-tè ,  án-ni kóng ,  Khòaⁿ ah ,  Góa beh hêng-hoa̍t Pa-pí-lûn ông kap i ê tōe ,  chhin-chhiūⁿ Góa bat hêng-hoa̍t A-su̍t ông chi̍t-iūⁿ , 19 Góa beh koh chhōa Í-sek-lia̍t tò-lâi i ê chháu-tiûⁿ ,  i beh tī Ka-bi̍t kap Pa-san chia̍h chháu ;  koh tī Í-hoat-liân soaⁿ kap Ki-lia̍t tōe ,  i ê sim tit-tio̍h pá-chiok , 20 Iâ-hô-hoa kóng ,  Hit-ji̍t hit-sî beh chhâ Í-sek-lia̍t ê chōe-kòa ,  iā lóng-chóng bô ;  beh chhē Iû-tāi ê chōe-ok ,  iā chhē-bô ;  in-ūi góa só͘ lâu-teh ê peh-sìⁿ Góa beh sià-bián in , 21 Iâ-hô-hoa kóng ,  Tio̍h chiūⁿ-khì kong-kek Bí-la̍h-tāi-ong ê tōe kap Pí-kat khiā-khí ê peh-sìⁿ ;  tio̍h tui-jip it-chīn thâi in ,  chiàu Góa it-chhè só͘ hoan-hù lí-ê khì kiâⁿ , 22 Kéng-lāi ū kau-chiàn ê siaⁿ kap tōa húi-bia̍t , 23 Phah choân-tōe ê tōa ki thûi cháiⁿ-iūⁿ phah-chi̍h húi-hoāi ah! Pa-pí-lûn tī lia̍t-kok tiong cháiⁿ-iūⁿ pha-hng ah!24 Pa-pí-lûn ah ,  Góa ūi lí siat oa̍h-tauh ,  lí hō͘ i tauh-tio̍h iā m̄-chai ;  lí hō͘ lâng chhē-tio̍h ,  lia̍h-tio̍h ,  in-ūi lí kap Iâ-hô-hoa chòe tùi-te̍k , 25 Iâ-hô-hoa í-keng khui I ê kun-chong-ke̍k ,  kia̍h-chhut I tōa siū-khì ê khì-hâi ;  in-ūi Chú ,  bān-kun ê Iâ-hô-hoa ,  ū tāi-chì tī Ka-le̍k-tí lâng ê tōe , 26 Lín tio̍h tùi ke̍k-hn̄g ê piⁿ-kài lâi kong-kek i ;  khui i ê chhek-chhng ;  hiat i chiâⁿ thô͘-tui ,  it-chīn bia̍t i ,  bô lâu pòaⁿ-hāng , 27 Tio̍h thâi i it-chhè ê gû-káng ;  hō͘ in lo̍h--khì siū-thâi ;  in ū chai-ē ah! in-ūi pān in ê ji̍t ,  hit ê kî í-keng kàu , 28 Ū tùi Pa-pí-lûn tōe tô-cháu chhut-lâi-ê ê siaⁿ ,  tī Sek-an pò-kò Iâ-hô-hoa lán ê Siōng-tè pò-siû ,  chiū-sī I ūi-tio̍h I ê tiān lâi pò-siû , 29 Tio̍h chio-chi̍p siā-chìⁿ ê peng ,  chiū-sī it-chhè khui-keng--ê ,  lâi kong-kek Pa-pí-lûn ;  tī i ê sì-ûi chat-iâⁿ lâi phah i ;  m̄-thang hō͘ i cháu chi̍t-ê ;  chiàu i só͘ chòe--ê pò-èng i ;  i cháiⁿ-iūⁿ khoán-thāi lâng ,  tio̍h chiàu án-ni khoán-thāi i ;  in-ūi i kiau-ngō͘ pōe-ge̍k Iâ-hô-hoa ,  Í-sek-lia̍t ê Sèng--ê , 30 In-ūi án-ni i ê siàu-liân lâng beh tī i ê koe-chhī tó--lo̍h-khì ,  tng hit-ji̍t i it-chhè ê peng-teng beh bia̍t-bô ;  che sī Iâ-hô-hoa kóng--ê , 31 Chú ,  bān-kun ê Iâ-hô-hoa kóng ,  Khòaⁿ ah ,  kiau-ngō͘--ê ah ,  góa chòe lí ê tùi-te̍k ;  in-ūi Góa pān lí ê ji̍t ,  hit ê kî í-keng kàu , 32 Kiau-ngō͘--ê tio̍h-tak poa̍h-tó ,  bô lâng hû i khí--lâi ;  Góa beh hō͘ hé tī i hiah ê siâⁿ to̍h--khì-lâi ,  chiong i sì-ûi só͘-ū-ê it-chīn sio-lio-khì , 33 Bān-kun ê Iâ-hô-hoa án-ni kóng ,  Í-sek-lia̍t lâng kap Iû-tāi lâng pîⁿ-pîⁿ siū ap-chè ;  hoān-nā lia̍h-in--ê ,  lóng kā i kò͘-tiâu-tiâu ,  m̄-khéng pàng i khì , 34 Kiù-sio̍k in--ê ū tōa khùi-la̍t ;  I ê miâ sī bān-kun ê Iâ-hô-hoa ,  I beh sin in ê oan ,  hō͘ choân-tōe tit-tio̍h pêng-an ,  ia̍h hō͘ Pa-pí-lûn khiā-khí ê peh-sìⁿ ngia̍uh-ngia̍uh-chhoah , 35 Iâ-hô-hoa kóng ,  Ū to-kiàm lîm-kàu Ka-le̍k-tí lâng ,  kap Pa-pí-lûn khiā-khí ê peh-sìⁿ ,  kap in ê kùi-cho̍k ,  kap in ê phok-sū , 36 Ū to-kiàm lîm-kàu khoa-kháu ê lâng ,  in chiū chiâⁿ-chòe gōng ;  ū to-kiàm lîm-kàu i ê ióng-sū ,  in chiū kiaⁿ-hiâⁿ , 37 Ū to-kiàm lîm-kàu i ê bé ,  i ê chhia ,  kap kî-tiong ê cha̍p-sek lâng ;  in beh chhin-chhiūⁿ hū-jîn-lâng chi̍t-iūⁿ ;  ū to-kiàm lîm-kàu i ê pó-mi̍h ,  chiū siū chhiúⁿ-toa̍t , 38 Ū khòng-hān lîm-kàu i lóng-chóng ê chúi ,  chiū beh ta-la--khì ;  in-ūi che sī tiau-khek ngó͘-siōng ê tōe ,  lâng in-ūi sîn-pu̍t lâi tian-kông , 39 Só͘-í khòng-iá ê cháu-siù kap chhâi-lông beh tiàm tī-hia ;  to-kiàm ia̍h beh tiàm tī hit tiong-kan ;  éng-éng bô jîn-ian ,  tāi-tāi bô lâng khiā , 40 Iâ-hô-hoa kóng ,  Tek-khak bô lâng khiā-khí tī-hia ,  ia̍h bô lâng kià-kha tī in tiong-kan ;  beh chhin-chhiūⁿ Góa Siōng-tè chhia-tó Só͘-to-má ,  Gô-mô͘-la̍h ,  kap hū-kūn ê siâⁿ chi̍t-iūⁿ , 41 Khòaⁿ ah ,  ū peh-sìⁿ tùi pak-hng lâi ;  ia̍h ū tōa-kok kap chōe-chōe kun-ông siū kek-tōng ,  tùi tōe-ke̍k lâi , 42 In kia̍h keng kap chhiuⁿ ,  chân-jím bô lîn-bín ;  in ê siaⁿ chhin-chhiūⁿ hái-éng hōa-hōa-háu ;  in khiâ-bé pâi-tūi ,  chhin-chhiūⁿ chiūⁿ-tīn ê lâng ;  Pa-pí-lûn ê siâⁿ ah ,  in beh kong-kek lí , 43 Pa-pí-lûn ông thiaⁿ-kìⁿ in ê hong-siaⁿ ,  chhiú chiū nńg--lo̍h-khì ;  thòng-khó͘ kā i khîⁿ-tiâu ,  thàng-thiàⁿ chhin-chhiūⁿ beh siⁿ-kiáⁿ ê hū-jîn-lâng , 44 Khòaⁿ ah ,  i beh chhin-chhiūⁿ sai tùi Iok-tàn hô-piⁿ ê chhiū-nâ khí--lâi ,  kong-kek kian-kò͘ khiā-khí ê só͘-chāi ;  ba̍k-nih-kú ,  Góa beh hō͘ in tô-cháu ,  lī-khui chit ê só͘-chāi ;  chī-chūi siū kéng-soán ,  Góa chiū phài i tī-lí chit ê tōe ;  chī-chūi ōe pí--tit Góa? chī-chūi ōe kā Góa tēng chi̍t ê kî ah? ū sím-mi̍h bo̍k-chiá ōe khiā tī Góa ê bīn-chêng ah?45 Só͘-í lín tio̍h thiaⁿ Iâ-hô-hoa só͘ kè-e̍k kong-kek Pa-pí-lûn ê kè-chhek ;  í-ki̍p I só͘ chù-tiāⁿ kong-kek Ka-le̍k-tí ê chí-ì ,  In tiāⁿ-tio̍h beh chiong hiah ê iûⁿ-kûn ê sòe--ê thoa--khì ,  I iā beh hō͘ in khiā-khí ê só͘-chāi hong-hòe , 46 In-ūi Pa-pí-lûn tó-hoāi ê siaⁿ ,  tōe chiū tín-tāng ;  in âu-kiò ê siaⁿ thiaⁿ tī lia̍t-pang tiong , 
