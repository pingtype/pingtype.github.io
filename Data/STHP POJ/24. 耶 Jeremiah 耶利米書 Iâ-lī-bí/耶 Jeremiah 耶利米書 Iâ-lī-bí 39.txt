1 Iû-tāi ông Se-tí-ka káu-nî cha̍p-ge̍h ,  Pa-pí-lûn ông ,  Nî-pò͘-kah-nî-sat ,  chhōa i lóng-chóng ê kun-peng lâi ûi-khùn Iâ-lō͘-sat-léng , 2 Se-tí-ka cha̍p-it--nî ,  sì ge̍h ,  chhoe káu-ji̍t ,  siâⁿ chiū phòa , 3 Iâ-lō͘-sat-léng siū chhú ê sî ,  Pa-pí-lûn ông ê kùi-cho̍k Nî-kah-sa-lī-siat ,  Sam-kah-nî-pho ,  thài-kàm-thâu Sat-se-kim ,  phok-sū-tiúⁿ Nî-kah-sat-lī-siat ,  kap Pa-pí-lûn ông kî-û it-chhè ê kùi-cho̍k ,  lóng lâi chē tī tiong-mn̂g , 4 Iû-tāi ông Se-tí-ka kap it-chhè ê chiàn-sū ,  khòaⁿ-kìⁿ in ,  chiū cháu ;  thàu-mî tùi ông ê hn̂g ê lō͘ ,  nn̄g ê siâⁿ-chhiûⁿ tiong-kan ê mn̂g ,  chhut-siâⁿ ,  ǹg Pîⁿ-iûⁿ cháu-khì , 5 Ka-le̍k-tí ê kun-peng tui-jip in ,  tī Iâ-lī-ko ê pîⁿ-iûⁿ jip--tio̍h Se-tí-ka ;  lia̍h--i ,  chiū tòa kàu Hap-má tōe ê Lī-pí-la̍h ,  Pa-pí-lûn ông Nî-pò͘-kah-nî-sat hia ;  i chiū sím-phòaⁿ--i , 6 Pa-pí-lûn ông tī Lī-pí-la̍h thâi Se-tí-ka chiah ê kiáⁿ ,  hō͘ i chhin-ba̍k khòaⁿ-kìⁿ ;  Pa-pí-lûn ông koh thâi Iû-tāi it-chhè chun-kùi ê lâng , 7 Ia̍h koh iah Se-tí-ka ê ba̍k-chiu ,  ēng thih-liān liān--i ,  beh tòa i kàu Pa-pí-lûn , 8 Ka-le̍k-tí lâng ēng hé sio ông-kiong kap peh-sìⁿ ê chhù ;  koh thiah-húi Iâ-lō͘-sat-léng ê siâⁿ-chhiûⁿ , 9 Hit-sî Sī-ōe-tiúⁿ Nî-pò͘-sat-la̍h-tàn chiong siâⁿ-lāi só͘ chhun ê peh-sìⁿ ,  kap tâu-hâng kui-ho̍k i--ê ,  í-ki̍p kî-û só͘ chhun ê peh-sìⁿ ,  lóng lia̍h-khì Pa-pí-lûn , 10 Sī-ōe-tiúⁿ Nî-pò͘-sat-la̍h-tàn chiū chiong peh-sìⁿ-tiong sòng kàu bô pòaⁿ-hāng ê lâng lâu tī Iû-tāi tōe ;  tng-sî ia̍h hō͘ in phû-tô-hn̂g kap chhân , 11 Pa-pí-lûn ông Nî-pò͘-kah-nî-sat lūn-kàu Iâ-lī-bí ,  chiū hoan-hù Sī-ōe-tiúⁿ Nî-pò͘-sat-la̍h-tàn ,  kóng , 12 Chiong i kau-tài lí ,  tio̍h hó khoán-thāi i ,  m̄-thang hāi i ;  i tùi lí kóng sím-mi̍h ,  lí chiū chiàu án-ni kā i chòe , 13 Sī-ōe-tiúⁿ Nî-pò͘-sat-la̍h-tàn ,  thài-kàm-thâu Nî-pò͘-sa-su-pan ,  phok-sū-tiúⁿ Nî-pò͘-sa-lí-siat ,  kap Pa-pí-lûn ông chiah ê koaⁿ-tiúⁿ , 14 chhe lâng chhōa Iâ-lī-bí chhut khu-liû-só͘ ê īⁿ ,  kau-tài Sa-hoan ê sun ,  A-hi-kam ê kiáⁿ ,  Ki-tāi-lī ,  chhōa i tò-khì in tau ;  tùi án-ni i chiū khiā-khí peh-sìⁿ ê tiong-kan , 15 Iâ-lī-bí iáu koaiⁿ tī khu-liû-só͘ īⁿ-lāi ê sî ,  Iâ-hô-hoa ê ōe lîm-kàu i kóng , 16 Lí tio̍h khì kā Kó͘-si̍t lâng Í-pek-bí-le̍k kóng ,  Bān-kun ê Iâ-hô-hoa ,  Í-sek-lia̍t ê Siōng-tè ,  án-ni kóng ,  Khòaⁿ ah ,  Góa kóng kàng chai-ē ,  bô kàng hok-khì ê ōe ,  tek-khak kàu chit ê siâⁿ ;  kàu hit-ji̍t beh chiâⁿ tī lí ê bīn-chêng , 17 Iâ-hô-hoa kóng ,  Kàu hit-ji̍t Góa beh chín-kiù lí ;  lí tek-khak put-tì kau-hù tī lí só͘ kiaⁿ hiah-ê lâng ê chhiú , 18 Góa tiāⁿ-tio̍h beh chín-kiù lí ,  lí put-tì tó tī to-ē ;  lí beh khioh-tio̍h lí ê sìⁿ-miā ;  in-ūi lí óa-khò Góa ;  che sī Iâ-hô-hoa kóng--ê , 
