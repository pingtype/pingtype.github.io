1 Pa-pí-lûn ông Nî-pò͘-kah-nî-sat chiong Iû-tāi ông Iok-ngá-kèng ê kiáⁿ Iâ-ko-nî-ngá ,  kap Iû-tāi ê kùi-cho̍k ,  í-ki̍p kang-chhiūⁿ ,  thih-chhiūⁿ ,  tùi Iâ-lō͘-sat-léng lia̍h--khì tòa kàu Pa-pí-lûn ,  Chit ê sū liáu-āu ,  Iâ-hô-hoa kí hō͘ góa khòaⁿ ;  ū nn̄g kheng ê bû-hoa-kó ,  hē tī Iâ-hô-hoa ê tiān-chêng , 2 Chi̍t khia kheng tóe siōng-hó ê bû-hoa-kó ,  chhin-chhiūⁿ khí-thâu se̍k ê bû-hoa-kó ;  chi̍t khia kheng tóe chin-pháiⁿ ê bû-hoa-kó ,  bōe-chia̍h--tit ,  in-ūi chin-pháiⁿ , 3 Iâ-hô-hoa chiū kā góa kóng ,  Iâ-lī-bí ah ,  lí khòaⁿ-kìⁿ sím-mi̍h? Góa ìn kóng ,  Bû-hoa-kó ;  hó--ê chin-hó ,  pháiⁿ--ê chin-pháiⁿ ,  bōe-chia̍h--tit ,  in-ūi chin-pháiⁿ , 4 Iâ-hô-hoa ê ōe koh lîm-kàu góa kóng , 5 Iâ-hô-hoa Í-sek-lia̍t ê Siōng-tè án-ni kóng ,  Siū lia̍h--khì ê Iû-tāi lâng ,  chiū-sī Góa chhe in lī-khui chit só͘-chāi kàu Ka-le̍k-tí lâng ê tōe--ê ;  Góa beh khòaⁿ in chhin-chhiūⁿ chiah ê hó ê bû-hoa-kó ;  hō͘ in tit-tio̍h hok-khì , 6 Góa beh koàn-kò͘ in ,  hō͘ in tit-tio̍h hok-khì ;  chhōa in tò-lâi chit só͘-chāi ;  Góa ia̍h beh kiàn-li̍p in ,  bô koh húi-hoāi in ;  chai-pôe in ,  bô kā i pu̍ih--khí-lâi , 7 Góa beh hō͘ in ū hit-hō sim ,  ōe bat Góa ;  chai Góa sī Iâ-hô-hoa ;  in beh chòe Góa ê peh-sìⁿ ,  Góa beh chòe in ê Siōng-tè ;  in-ūi in beh chi̍t-sim kui-ǹg Góa , 8 Iâ-hô-hoa án-ni kóng ,  Iû-tāi ông Se-tí-ka ,  kap i chiah ê kùi-cho̍k ,  kap Iâ-lō͘-sat-léng só͘ chhun ,  iáu lâu tī chit só͘-chāi ê peh-sìⁿ ,  í-ki̍p khiā-khí tī Ai-ki̍p tōe--ê ;  Góa khòaⁿ in chhin-chhiūⁿ chiah ê pháiⁿ ê bû-hoa-kó ,  bōe-chia̍h--tit ,  in-ūi chin pháiⁿ , 9 Góa beh chiong in kau-chhut ,  hō͘ in liû-lo̍h tī thiⁿ-ē bān-kok ,  tú-tio̍h kan-khó͘ ;  ia̍h tī Góa kóaⁿ in kàu ê ta̍k só͘-chāi ,  chiâⁿ-chòe lêng-jio̍k ,  chòe ōe-pìⁿ ,  chòe ki-chhì ,  chòe chiù-chó͘ , 10 Góa beh ēng to-kiàm ,  ēng ki-hng ,  ēng un-e̍k ,  kàu in tiong-kan ;  ti̍t-kàu in siū bia̍t tī Góa só͘ siúⁿ-sù in kap in lia̍t-chó͘ ê tōe , 
