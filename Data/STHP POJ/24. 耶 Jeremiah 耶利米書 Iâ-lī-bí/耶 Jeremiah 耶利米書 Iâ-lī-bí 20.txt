1 Chè-si Im-be̍k ê kiáⁿ Pa-si-hō͘-jíⁿ ,  chòe koán Iâ-hô-hoa ê chhù ê thâu-lâng , 2 thiaⁿ-kìⁿ Iâ-lī-bí thoân chiah ê ōe ;  Pa-si-hō͘-jíⁿ chiū phah sian-ti Iâ-lī-bí ,  ēng chhâ-kê kā i kê tī Piān-ngá-bín téng ê mn̂g ;  chit ê mn̂g tī Iâ-hô-hoa ê tiān-lāi , 3 Kè-ji̍t Pa-si-hō͘-jíⁿ khui chhâ-kê ,  tháu-pàng Iâ-lī-bí ;  Iâ-lī-bí chiū tùi i kóng ,  Iâ-hô-hoa m̄-sī kiò lí ê miâ chòe Pa-si-hō͘-jíⁿ ;  chiū-sī kiò lí Má-ko-jíⁿ-bí-sat-pit , 4 In-ūi Iâ-hô-hoa án-ni kóng ,  Khòaⁿ ah ,  Góa beh hō͘ lí chòe lí pún-sin ,  kap lí chèng pêng-iú ,  kiaⁿ-hiâⁿ ê goân-in ;  in beh tó tī tùi-te̍k ê to-ē ,  lí beh chhin-ba̍k khòaⁿ-kìⁿ ;  Góa beh chiong Iû-tāi lâng lóng kau tī Pa-pí-lûn ông ê chhiú ,  i beh lia̍h in kàu Pa-pí-lûn ,  ēng to thâi--in , 5 Koh Góa beh chiong chit ê siâⁿ lóng-chóng ê hè-châi ,  kap tio̍h-bôa só͘ tit-tio̍h--ê ,  kap it-chhè ê pó-pòe ,  í-ki̍p Iû-tāi hiah ê ông ê pó-mi̍h ,  lóng kau tī in ê tùi-te̍k ê chhiú ;  tùi-te̍k beh chhiúⁿ--in ,  beh lia̍h in ;  tòa kàu Pa-pí-lûn , 6 Lí chit ê Pa-si-hō͘-jíⁿ ah ,  lí kap it-chhè tiàm lí ke-lāi ê lâng ,  lóng beh hō͘ lâng lia̍h-khì ;  lí kap lí ê chèng pêng-iú ,  chiū-sī lí tùi in thoân ké-ōe--ê ,  lóng beh kàu Pa-pí-lûn ,  sí tī-hia ,  bâi-chòng tī-hia , 7 Iâ-hô-hoa ah ,  Lí bat bián-kióng góa ,  góa iā hō͘ lí bián-kióng ;  Lí pí góa khah ū la̍t ,  lâi iâⁿ góa ;  góa thong-ji̍t chiâⁿ-chòe chhiò-ōe ,  lâng lóng hì-lāng góa , 8 Góa ta̍k-pái kóng ê sî ,  chiū chhut ai-siong ê siaⁿ ;  góa kiò kóng ,  Kiông-pō ,  chhiúⁿ-kiap ;  in-ūi Iâ-hô-hoa ê ōe ,  thong-ji̍t chiâⁿ-chòe Góa ê lêng-jio̍k ,  ki-chhì , 9 Góa nā kóng ,  Góa bô beh koh thê-khí Iâ-hô-hoa ,  ia̍h bô beh koh thok I ê miâ lâi kóng ;  chiū tī Góa ê sim-lāi ū chhin-chhiūⁿ to̍h ê hé ,  koaiⁿ-ba̍t tī Góa ê kut-lāi ;  Góa chiū lún-bōe-tiâu ,  bōe-ōe ka-kī kìm-chí , 10 Góa thiaⁿ-kìⁿ chōe-chōe lâng ê húi-pòng ;  sì-ûi lóng sī kiaⁿ-hiâⁿ ,  Góa ti-kí ê pêng-iú ,  chiū-sī teh tng-tán góa poa̍h-tó--ê ,  kóng ,  Tio̍h kò--i ,  goán ia̍h beh kò--i ;  kiám-chhái i siū ín-iú ,  lán chiū ōe iâⁿ--i ,  tùi i pò-siû , 11 Chóng-sī Iâ-hô-hoa kap góa tī-teh ;  chhin-chhiūⁿ chin thang kiaⁿ ê ióng-sū ;  só͘-í khún-pek góa--ê beh poa̍h-tó ,  bōe-ōe iâⁿ ;  in beh tōa-tōa kiàn-siàu chiū-sī siū éng bô bōe-kì-tit ê làu-khùi ;  in-ūi in kiâⁿ tāi-chì bô tì-hūi , 12 Bān-kun ê Iâ-hô-hoa ah ,  Lí sī chhì-giām gī-lâng ,  kàm-chhat lâng ê sim-pak sīn-tn̂g--ê ;  kiû Lí hō͘ góa khòaⁿ-kìⁿ Lí tùi in pò-siû ;  in-ūi góa chiong góa ê àn-kiāⁿ pín-bêng tī Lí , 13 Lín tio̍h ǹg Iâ-hô-hoa chhiùⁿ-koa ,  o-ló Iâ-hô-hoa ;  in-ūi I kiù sòng-hiong-lâng ê sìⁿ-miā ,  thoat-lī pháiⁿ-lâng ê chhiú , 14 Góa chhut-sì ê ji̍t ,  goān hit ê ji̍t-chí siū chiù-chó͘ ;  góa ê lāu-bú siⁿ góa ê ji̍t ,  goān hit ê ji̍t-chí bô tit-tio̍h hok-khì , 15 Lâng pò góa ê lāu-pē kóng ,  Lí ū siⁿ ta-po͘-kiáⁿ ,  hō͘ i chin hoaⁿ-hí--ê ;  goān hit ê lâng siū chiù-chó͘ , 16 Goān hit-lâng chhin-chhiūⁿ Iâ-hô-hoa só͘ chhia-tó hiah ê siâⁿ ,  iā bô thè-hóe--ê ;  goān i chá-khí-sî thiaⁿ-kìⁿ ai-chhám ê siaⁿ ,  ji̍t tiong-tàu thiaⁿ-kìⁿ hoah-hiàm ê siaⁿ , 17 In-ūi I bô tùi thai--nih hō͘ góa sí ;  hō͘ góa ê lāu-bú chòe góa ê bōng ,  i ê thai siông-siông tōa--ê , 18 Góa siáⁿ-sū chhut-thai ,  lâi tú-tio̍h tio̍h-bôa iu-khó͘ ;  hō͘ góa ê nî-ji̍t in-ūi kiàn-siàu lâi siau-bia̍t ah?
