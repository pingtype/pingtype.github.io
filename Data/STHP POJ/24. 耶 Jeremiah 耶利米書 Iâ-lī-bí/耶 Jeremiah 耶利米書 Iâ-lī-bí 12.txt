1 Iâ-hô-hoa ah ,  góa kap Lí piān-lūn ê sî ,  Lí sī kong-gī ;  chóng-sī góa iáu ài kap Lí lí-lūn ;  pháiⁿ-lâng ê lō͘ ūi-hô heng-thong? tōa kiâⁿ khúi-chà--ê ūi-hô tit-tio̍h pêng-an?2 Lí chai-pôe in ,  in ia̍h tèng kun ,  tōa-châng koh kiat ké-chí ;  chiàu in ê chhùi kóng ,  Lí sī kūn ;  chiàu in ê sim siūⁿ ,  Lí sī hn̄g , 3 Iâ-hô-hoa ah ,  Lí chai góa ,  Lí khòaⁿ-kìⁿ góa ,  chhì-giām góa ǹg Lí ê sim ;  kiû Lí chiong in thoa--chhut-lâi ,  chhin-chhiūⁿ beh thâi ê iûⁿ ;  hun-piat--i lâi thèng-hāu thâi ê ji̍t , 4 Chit ê tōe pi-ai ,  thong-kok ê chháu-chhài ko͘-tâ ,  beh kàu tī-sî ah? ūi-tio̍h khiā-khí hia ê peh-sìⁿ ê pháiⁿ ,  cheng-siⁿ pe-chiáu lóng bia̍t-bô ;  in-ūi in kóng ,  I bô khòaⁿ-kìⁿ goán ê kiat-kio̍k , 5 Iâ-hô-hoa kóng ,  Lí kap pō͘-kiâⁿ ê lâng saⁿ-kap cháu ,  siōng-chhiáⁿ ià-siān ;  thái-ōe kap bé tàu-pháu ah? lí tī pêng-an ê tōe ,  sui-jiân an-ún ,  tī Iok-tàn hô-piⁿ ê chhiū-nâ beh àn-cháiⁿ-iūⁿ?6 In-ūi liân lí ê hiaⁿ-tī ,  liân lí ê lāu-pē ê ke ,  lóng ēng kan-chà khoán-thāi lí ;  in ia̍h tī lí ê āu-bīn tōa-siaⁿ kiò ;  sui-jiân tùi lí kóng hó-ōe ,  lí ia̍h bo̍h-tit sìn--in , 7 Góa lī-khui Góa ê chhù ,  pàng-sak Góa ê sán-gia̍p ;  chiong Góa ê sim só͘ thiàⁿ--ê ,  kau tī i ê tùi-te̍k ê chhiú , 8 Góa ê sán-gia̍p tùi Góa chhin-chhiūⁿ chhiū-nâ-lāi ê sai ;  i chhut-siaⁿ kong-kek Góa ,  in-ūi án-ni Góa oàn-hūn i , 9 Góa ê sán-gia̍p tùi Góa kiám chhin-chhiūⁿ pan-tiám ê eng-chiáu mah? hiah ê eng-chiáu kiám tī i ê sì-ûi kong-kek i mah? lín tio̍h khì chū-chi̍p chhân-iá ê pah siù ,  hō͘ i lâi thun-chia̍h--i , 10 Chōe-chōe bo̍k-chiá húi-hoāi Góa ê phû-tô-hn̂g ,  thún-ta̍h Góa ê hūn-gia̍h ;  hō͘ Góa hó-hó ê hūn-gia̍h pìⁿ-chòe pha-hng ê khòng-iá , 11 In hō͘ tōe pha-hng ,  tōe í-keng pha-hng ,  chiū tùi Góa pi-ai ;  choân-tōe pha-hng ,  in-ūi bô lâng khòa-ì , 12 Chân-hāi--ê kàu khòng-iá-tiong it-chhè kng-khō-khō koâiⁿ ê só͘-chāi ;  Iâ-hô-hoa ê to ,  tùi tōe ê chit-pêng kàu tōe ê hit-pêng ,  it-chīn châu-bia̍t ;  kìⁿ-ū hiat-khì--ê ,  lóng bô pêng-an , 13 In chèng be̍h ,  siu-sêng chhì-phè ;  lô-khó͘ ia̍h lóng bô lī-ek ;  in-ūi Iâ-hô-hoa ê tōa siū-khì ,  in beh ūi-tio̍h in ê thó͘-sán lâi kiàn-siàu , 14 Lūn-kàu it-chhè pháiⁿ chhù-piⁿ ,  chiū-sī hāi-tio̍h Góa só͘ hō͘ Góa ê peh-sìⁿ Í-sek-lia̍t sêng-chiap ê sán-gia̍p--ê ,  Iâ-hô-hoa ū án-ni kóng ,  Khòaⁿ ah ,  Góa beh chiong in pu̍ih-chhut in ê tōe ;  koh beh chiong Iû-tāi ke tùi in tiong-kan pu̍ih-chhut--lâi , 15 Góa pu̍ih-chhut in í-āu ,  Góa beh tò-tńg lâi lîn-bín in ;  chhōa in tò--lâi ,  ta̍k-lâng kui i ê pún-gia̍p ,  ta̍k-lâng kui i ê pún só͘-chāi , 16 In nā khéng un-khûn ha̍k-si̍p Góa ê peh-sìⁿ ê tō-lō͘ ,  kí Góa ê miâ chiù-chōa ,  kóng ,  Iâ-hô-hoa sī oa̍h--ê ,  chhin-chhiūⁿ in chêng kà-sī Góa ê peh-sìⁿ kí Pa-le̍k lâi chiù-chōa chi̍t-iūⁿ ,  in chiū beh tit-tio̍h kiàn-li̍p tī Góa ê peh-sìⁿ ê tiong-kan , 17 In nā m̄ thiaⁿ ,  chiū Góa beh pu̍ih-chhut chit-kok ,  pu̍ih-chhut lâi bia̍t--i ;  che sī Iâ-hô-hoa kóng--ê , 
