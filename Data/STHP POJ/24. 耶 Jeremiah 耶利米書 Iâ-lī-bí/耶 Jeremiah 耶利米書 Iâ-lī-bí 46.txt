1 Iâ-hô-hoa ê ōe lîm-kàu sian-ti Iâ-lī-bí ,  lūn-khí lia̍t-kok ê sū , 2 Lūn Ai-ki̍p: sī lūn Ai-ki̍p ông Hoat-ló-nî-ko ê kun-peng ,  chat-iâⁿ tī Pek-la̍t hô-piⁿ ê Ka-ki-bí-si ,  tng Iû-tāi ông Iok-se-a ê kiáⁿ Iok-ngá-kèng sì--nî hō͘ Pa-pí-lûn ông Nî-pò͘-kah-nî-sat só͘ phah-pāi--ê , 3 Lín tio̍h pī-pān tōa-sió ê tîn-pâi ,  khì kau-chiàn , 4 Lín tio̍h thò bé ,  khiâ bé ,  tì khoe khiā--khí-lâi ;  bôa chhiuⁿ ,  chhēng chiàn-kah , 5 Góa siáⁿ-sū khòaⁿ-kìⁿ án-ni? in kiaⁿ-hiâⁿ thè-āu ;  in ê ióng-sū thâi-su ,  kín-kín cháu ,  bô oa̍t-thâu ;  sì-chiu-ûi ū kiaⁿ-hiâⁿ ;  che sī Iâ-hô-hoa kóng--ê , 6 Gâu-cháu-ê cháu-bōe-lī ,  ióng-sū bōe-ōe thoat-lī ;  tī pak-hng ,  Pek-la̍t hô-piⁿ ,  in lóng tio̍h-tak poa̍h-tó , 7 Chit-ê chhin-chhiūⁿ Nî-lô hô tiòng-móa ,  chhin-chhiūⁿ kang-hô ê chúi giâ-éng--ê ,  sī chī-chūi ah?8 Ai-ki̍p chhin-chhiūⁿ Nî-lô hô tiòng-móa ,  i ê chúi chhin-chhiūⁿ kang-hô giâ-éng ;  i ê ōe kóng ,  Góa beh chhèng-koâiⁿ ,  góa beh jia-khàm piàn-tōe ;  góa beh húi-hoāi siâⁿ kap kî-tiong khiā-khí ê peh-sìⁿ , 9 Bé tio̍h kín chiūⁿ--lâi ;  chhia tio̍h loān-loān cháu ;  ióng-sū tio̍h chhut--lâi ;  Kó͘-si̍t kap Hut ê lâng lóng giâ tîn-pâi ;  Lō͘-tek ê lâng gâu khui-keng , 10 In-ūi hit-ji̍t sī Chú ,  bān-kun ê Iâ-hô-hoa ê ji̍t ,  pò-siû ê ji̍t ,  thang tùi I ê tùi-te̍k pò-siû ;  to-kiàm beh thun-chia̍h kàu-pá ,  lim huih kàu-chùi ;  in-ūi Chú ,  bān-kun ê Iâ-hô-hoa ,  tī pak-hng Pek-la̍t hô-piⁿ ū hiàn-chè ê sū , 11 Ai-ki̍p ê peh-sìⁿ ah ,  tio̍h chiūⁿ--khì Ki-lia̍t ,  lâi chhú jú-hiuⁿ ;  lí ēng chōe-chōe io̍h sī khang-khang ;  lí bōe tit-tio̍h i-hó , 12 Lia̍t-pang thiaⁿ-kìⁿ lí ê lêng-jio̍k ;  piàn-tōe lóng sī lí ai-khàu ê siaⁿ ;  in-ūi ióng-sū kap ióng-sū saⁿ-kha̍p ,  chòe chi̍t-ē poa̍h-tó , 13 Iâ-hô-hoa tùi sian-ti Iâ-lī-bí só͘ kóng ê ōe ,  lūn-kàu Pa-pí-lûn ông Nî-pò͘-kah-nî-sat beh kàu ,  lâi kong-kek Ai-ki̍p tōe , 14 Lín tio̍h pò-iông tī Ai-ki̍p ,  soan-pò͘ tī Bi̍t-toa̍t ,  soan-pò͘ tī Lô-hut kap Tap-pí-le̍k ,  kóng ,  Tio̍h pâi-tūi ,  ka-kī pī-pān ,  in-ūi to-kiàm tī lí ê sì-ûi teh thun-bia̍t , 15 Lí ê tōa-la̍t--ê cháiⁿ-iūⁿ poa̍h-tó? in khiā bōe chāi ,  in-ūi Iâ-hô-hoa kóaⁿ in , 16 I hō͘ chōe-chōe lâng poa̍h-tó ;  tāi-ke tó saⁿ-tha̍h ;  in chiū kóng ,  Khí--lâi ,  lán tò--lâi khì pún-cho̍k ,  kàu lán pún só͘-chāi ,  lâi siám-pī ap-chè lán ê to-kiàm , 17 In tī-hia kiò kóng ,  Ai-ki̍p ông Hoat-ló put-kò sī chi̍t ê siaⁿ ,  i ū phah-sńg i ê ki-hōe , 18 Tōa kun-ông ,  I ê miâ bān-kun ê Iâ-hô-hoa ,  kóng ,  Góa kí Góa ê oa̍h-miā lâi chiù-chōa ,  i beh lâi chhin-chhiūⁿ soaⁿ-tiong ê Tha-po̍k ,  chhin-chhiūⁿ hái-piⁿ ê Ka-bi̍t , 19 Khiā-khí tī Ai-ki̍p ê peh-sìⁿ ah ,  lí tio̍h pī-pān siū-lia̍h èng-iōng ê mi̍h-kiāⁿ ,  in-ūi Lô-hut beh pha-hng sio-húi ,  bô lâng khiā-khí , 20 Ai-ki̍p sī súi ê gû-chéng-á ,  to̍k-to̍k tùi pak-hng chhut ê húi-bia̍t lâi lah ,  lâi lah , 21 Kî-tiong kò͘-chhiàⁿ ê peng ,  chhin-chhiūⁿ tiâu-lāi pûi ê gû-á ,  in oa̍t-tńg-sin chòe chi̍t-ē cháu ,  khiā-bōe-tiâu ;  in-ūi in tú-tio̍h hoān-lān ê ji̍t ,  siū hêng-hoa̍t ê sî í-keng kàu lah , 22 I ê siaⁿ chhin-chhiūⁿ chôa ,  teh kiâⁿ ;  tùi-te̍k beh kui-tīn lâi ,  in beh kia̍h pó͘-thâu lâi kong-kek--i ,  chhin-chhiūⁿ chhò-chhiū ê lâng chi̍t-iūⁿ , 23 Iâ-hô-hoa kóng ,  I ê chhiū-nâ sui-jiân chin-ba̍t ,  in ia̍h beh chhò i ;  in-ūi in pí chháu-meh khah chōe ,  bōe-ōe sǹg--tit , 24 Ai-ki̍p ê peh-sìⁿ beh kiàn-siàu ,  beh kau tī pak-hng ê peh-sìⁿ ê chhiú , 25 Bān-kun ê Iâ-hô-hoa ,  Í-sek-lia̍t ê Siōng-tè ,  kóng: Khòaⁿ ah ,  Góa beh hêng-hoa̍t sio̍k tī Lô ê A-bûn ,  kap Hoat-ló ,  kap Ai-ki̍p ,  kap i ê sîn-bêng ,  kap i ê kun-ông ;  ia̍h beh hêng-hoa̍t Hoat-ló ,  í-ki̍p óa-khò i ê lâng , 26 Góa beh chiong in kau tī siàu-siūⁿ in ê sìⁿ-miā ê lâng ê chhiú ,  kap Pa-pí-lûn ông Nî-pò͘-kah-nî-sat ê chhiú ,  kap i ê jîn-sîn ê chhiú ;  í-āu Ai-ki̍p tek-khak koh ū lâng khiā-khí ,  kap chá-chêng chi̍t-iūⁿ ;  che sī Iâ-hô-hoa kóng--ê , 27 Góa ê lô͘-po̍k Ngá-kok ah ,  lí bo̍h-tit kiaⁿ ;  Í-sek-lia̍t ah ,  bo̍h-tit kiaⁿ-hiâⁿ ;  khòaⁿ ah ,  Góa beh tùi hn̄g-hn̄g ê só͘-chāi chín-kiù lí ;  tùi siū-lia̍h--khì ê tōe chín-kiù lí ê hō͘-è ;  Ngá-kok beh tò--lâi ,  tit-tio̍h an-chēng ,  pêng-an ,  bô lâng hō͘ i kiaⁿ-hiâⁿ , 28 Góa ê lô͘-po̍k Ngá-kok ah ,  bo̍h-tit kiaⁿ-hiâⁿ ,  in-ūi Góa kap lí tī-teh ;  ia̍h beh chiong Góa só͘ kóaⁿ lí kàu hiah ê kok it-chīn châu-bia̍t ;  chóng-sī bô it-chīn châu-bia̍t lí ;  beh chiàu só͘ ha̍p-gî--ê ,  chek-pī lí ,  toàn-toàn bōe-ōe bô hêng-hoa̍t lí ;  che sī Iâ-hô-hoa kóng--ê , 
