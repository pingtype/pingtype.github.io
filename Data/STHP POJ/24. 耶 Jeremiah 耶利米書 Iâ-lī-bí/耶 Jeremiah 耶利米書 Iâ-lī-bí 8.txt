1 Iâ-hô-hoa kóng ,  Tng hit-sî lâng beh chiong Iû-tāi lia̍t-ông ê kut-hâi ,  kùi-cho̍k ê kut-hâi ,  chè-si ê kut-hâi ,  sian-ti ê kut-hâi ,  Iâ-lō͘-sat-léng khiā-khí ê peh-sìⁿ ê kut-hâi ,  lóng tùi bōng-tiong the̍h--chhut-lâi , 2 pâi tī ji̍t ,  ge̍h ,  kap thiⁿ-siōng ê ē-bīn ;  chiū-sī in pêng-sò͘ só͘ ì-ài ,  só͘ ho̍k-sāi ,  só͘ sūn-thàn ,  só͘ chhē-kiû ,  só͘ kūi-pài--ê ;  chiah ê kut-hâi bô koh siu-si̍p ,  bô koh bâi-chòng ;  beh tī tōe-bīn-chiūⁿ chiâⁿ-chòe pùn-sò , 3 Koh chit ê pháiⁿ-cho̍k só͘ chhun--ê ,  chiū-sī tī Góa kóaⁿ in kàu hia só͘ chhun--ê ,  in lóng beh kéng sí ,  m̄ kéng oa̍h ;  che sī bān-kun ê Iâ-hô-hoa kóng--ê , 4 Lí tio̍h tùi in kóng ,  Iâ-hô-hoa án-ni kóng ,  Lâng poa̍h-tó ,  bô koh peh--khí-lâi mah? lâng oat--khì ,  bô koh oat--lâi mah?5 Án-ni chit ê Iâ-lō͘-sat-léng ê peh-sìⁿ ê pōe-ge̍k ,  siáⁿ-sū kú-tn̂g pōe-ge̍k ah? in kò͘-chip in ê khúi-chà ,  m̄-khéng hôe-thâu , 6 Góa liû-sim thiaⁿ ,  chóng-sī in bô kóng chèng-ti̍t ê ōe ,  bô lâng hoán-hóe in pháiⁿ ê só͘-kiâⁿ ,  kóng ,  Góa chòe--ê sī sím-mi̍h? in ta̍k-lâng choán-tńg kiâⁿ ka-kī ê lō͘ ,  chhin-chhiūⁿ bé pháu-ji̍p chiàn-tiûⁿ , 7 Khong-tiong ê ho̍h chai i tiāⁿ-tio̍h ê kî ;  ka-chui ìⁿ-á kap hái-gān ,  lóng siú in lâi ê sî ;  to̍k-to̍k Góa ê peh-sìⁿ m̄-chai Iâ-hô-hoa ê hoat-lu̍t , 8 Lín cháiⁿ-iūⁿ kóng ,  Goán sī tì-hūi ê lâng ,  Iâ-hô-hoa ê lu̍t-hoat tī goán tiong-kan? Khòaⁿ ah ,  keng-ha̍k-sū bú-lāng pit-be̍k ,  hō͘ i pìⁿ-chòe ké , 9 Tì-hūi ê lâng kiàn-siàu ,  kiaⁿ-hiâⁿ ,  siū-lia̍h ;  khòaⁿ ah ,  in pàng-sak Iâ-hô-hoa ê ōe ,  in ê sim-lāi iáu ū sím-mi̍h tì-hūi ah?10 Só͘-í Góa beh chiong in ê bó͘ hō͘ pa̍t-lâng ,  chiong in ê chhân-hn̂g hō͘ pa̍t-lâng sêng-chiap chòe-gia̍p ;  in-ūi in tùi tē-it sòe kàu tē-it tōa--ê ,  lóng it-bī tham-sim ;  tùi sian-ti kàu chè-si lóng kiâⁿ kan-chà , 11 In chhìn-chhìn chhái-chhái i-tī Góa ê peh-sìⁿ ê siong ,  kóng ,  Pêng-an lah ,  pêng-an lah ;  kî-si̍t bô pêng-an , 12 In kiâⁿ khó-ò͘ⁿ ê sū ,  chai kiàn-siàu mah? bô ,  in lóng bô kiàn-siàu ,  ia̍h bōe âng-bīn ;  in-ūi án-ni ,  in beh poa̍h-tó tī poa̍h-tó ê lâng ê tiong-kan ;  in siū pān ê sî beh tian-tó ;  che sī Iâ-hô-hoa kóng--ê , 13 Iâ-hô-hoa kóng ,  Góa beh it-chīn bia̍t--in ;  phû-tô-chhiū beh bô phû-tô ;  bû-hoa-kó chhiū beh bô bû-hoa-kó ;  hio̍h ia̍h beh ko͘-tâ ;  Góa só͘ hō͘ in--ê ,  lóng beh bô--khì , 14 Lán siáⁿ-sū chēng-chēng chē ah? lín tio̍h chū-chi̍p ,  chiū lán thang ji̍p chiah ê kian-kò͘ ê siâⁿ ;  tī-hia tiām-tiām ;  in-ūi lán ê Siōng-tè Iâ-hô-hoa hō͘ lán tiām-tiām ;  koh chiong khó͘ ê chúi hō͘ lán lim ;  lóng sī in-ūi lán tek-chōe Iâ-hô-hoa , 15 Lán ǹg-bāng pêng-an ,  ia̍h bô ū hó--chhù ;  ǹg-bāng ū i-hó ê sî-kî ,  hoán-tńg ū kiaⁿ-hiâⁿ , 16 Thiaⁿ-kìⁿ tùi Tàn hia tùi-te̍k ê bé phn̄g-phn̄g-háu ;  in ê ióng ê bé ki-ki-háu ,  choân-tōe chiū lóng tín-tāng ;  in-ūi in lâi thun-bia̍t chit ê tōe ,  í-ki̍p hit lāi-bīn só͘-ū--ê ;  thun-bia̍t chit ê siâⁿ ,  kap kî-tiong khiā-khí ê peh-sìⁿ , 17 Lín khòaⁿ ,  Góa beh chhe chôa ,  to̍k-chôa ,  kàu lín tiong-kan ,  lín khu bô hoat--tit-ê ,  in beh kā lín ;  che sī Iâ-hô-hoa kóng--ê , 18 Góa ū iu-būn ,  chêng-goān ōe-tit an-ùi ;  góa ê sim hūn-khì , 19 Khòaⁿ ah ,  góa ê peh-sìⁿ ai-siong ê siaⁿ ,  tùi hn̄g-hn̄g ê só͘-chāi lâi ,  kóng ,  Iâ-hô-hoa bô tī Sek-an mah? i ê ông bô tī hí(**hit) lāi-bīn mah? In siáⁿ-sū ēng tiau-khek ê ngó͘-siōng ,  kap gōa-pang hu-ké--ê ,  lâi kek Góa ê siū-khì ah?20 Siu-sêng ê sî í-keng kè ,  hē-thiⁿ ê ji̍t í-keng chīn ;  goán iáu bô tit-tio̍h kiù , 21 In-ūi góa ê peh-sìⁿ ê húi-siong ,  góa ia̍h siū húi-siong ;  góa chīn-chāi ai-siong ,  kiaⁿ-hiâⁿ khîⁿ-tiâu góa , 22 Tī Ki-lia̍t kiám bô jú-hiuⁿ? tī-hia kiám bô i-seng? góa ê peh-sìⁿ cháiⁿ-iūⁿ bōe tit-tio̍h i-hó?
