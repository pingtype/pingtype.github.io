1 Iû-tāi ê chōe sī ēng thih-pit ,  ēng soān-chio̍h pit-bé kì--ê ;  chiū-sī khek tī in ê sim ê pi ,  tôaⁿ ê kak , 2 In ê kiáⁿ kì-liām in koâiⁿ-soaⁿ-téng ,  chhiⁿ-chhùi chhiū-piⁿ ê tôaⁿ ,  kap ngó͘-siōng , 3 Góa chhân--nih ê soaⁿ ah ,  Góa beh in-ūi lí tī sì-kéng-lāi só͘ hoān ê chōe ,  chiong lí ê hè-mi̍h ,  châi-pó kap soaⁿ-thâu ê tôaⁿ ,  lóng hō͘ lâng chhiúⁿ-khì , 4 Koh lí ūi-tio̍h pún-sin ,  beh chiong Góa só͘ siúⁿ-sù ê sán-gia̍p pàng hē-teh ;  Góa ia̍h beh hō͘ lí tī só͘ m̄-bat ê tōe ho̍k-sāi lí ê tùi-te̍k ;  in-ūi lín kek Góa siū-khì ê hé ,  ti̍t-ti̍t to̍h kàu éng-oán , 5 Iâ-hô-hoa án-ni kóng ,  Kìⁿ-nā óa-khò lâng ,  ēng jio̍k-thé chòe i ê chhiú ,  i ê sim lī-khui Iâ-hô-hoa--ê ,  hit-hō lâng siū chiù-chó͘ , 6 In-ūi i beh chhin-chhiūⁿ khòng-iá ê tō͘-siông ;  hok-khì kàu ê sî ,  i khòaⁿ-bōe-tio̍h ;  beh tiàm tī soa-bô͘ ta-sò ê só͘-chāi ,  bô lâng khiā-khí ê kiâm-tōe , 7 Óa-khò Iâ-hô-hoa ,  lia̍h Iâ-hô-hoa chòe i só͘ óa-khò--ê hit-hō lâng ū hok-khì , 8 I beh chhin-chhiūⁿ chúi-piⁿ só͘ chai ê chhiū ,  soan i ê kun tī hô-piⁿ ;  iām-jia̍t kàu ia̍h bô kiaⁿ ;  hio̍h iû-goân beh chhiⁿ-chhùi ;  tī ta-sò ê nî ,  lóng bô khòa-lū ;  koh kiat ké-chí bô soah , 9 Lâng ê sim pí bān-mi̍h khah khúi-khiat ,  pháiⁿ kàu ke̍k-thâu ;  chī-chūi ōe chai i ah?10 Góa Iâ-hô-hoa sī kàm-chhat lâng ê sim ;  chhì-giām lâng ê chōng-hú--ê ;  beh chiàu ta̍k-lâng só͘ kiâⁿ--ê ,  kap i chòe tāi-chì ê kiat-kó ,  lâi pò-èng i , 11 Lâng bô chiàu chèng-tō tit-tio̍h chîⁿ ,  chhin-chhiūⁿ chià-ko͘ pū m̄-sī i siⁿ ê nn̄g ;  kàu tiong-liân ,  hit ê chîⁿ lóng beh lī-khui i ,  i ê kiat-kio̍k chiâⁿ-chòe gû-gōng , 12 Goán ê sèng-só͘ sī êng-kng ê pó-chō ;  tùi khí-thâu an-tì tī koâiⁿ ê só͘-chāi , 13 Í-sek-lia̍t só͘ ǹg-bāng ê Iâ-hô-hoa ah ,  kìⁿ-nā khì-sak Lí--ê ,  lóng beh kiàn-siàu ;  kìⁿ-nā lī-khui Lí--ê ,  in ê miâ beh kì tī thô͘--nih ;  in-ūi in khì-sak Iâ-hô-hoa ,  oa̍h-chúi ê goân-thâu , 14 Iâ-hô-hoa ah ,  kiû Lí i-tī góa ,  góa chiū tit-tio̍h i-hó ;  chín-kiù góa ,  góa chiū tit-tio̍h kiù ;  in-ūi Lí sī góa só͘ o-ló--ê , 15 Khòaⁿ ah ,  lâng tùi góa kóng ,  Iâ-hô-hoa ê ōe tī toh-lo̍h? taⁿ tio̍h hō͘ i lâi , 16 Lūn-kàu góa ,  góa bô kín-kín khì-sak bo̍k-chiá ê chit ,  m̄ tè--Lí ;  chai-ē kàu ê ji̍t ,  m̄-sī góa só͘ ài ;  che sī Lí só͘ chai ,  góa ê chhùi só͘ kóng--ê ,  lóng tī Lí ê bīn-chêng , 17 Bo̍h-tit chòe hō͘ góa kiaⁿ-hiâⁿ-ê ;  tng hoān-lān ê ji̍t ,  Lí chòe góa tô-siám ê só͘-chāi , 18 Hō͘ hiah ê khún-pek góa--ê kiàn-siàu ,  bo̍h-tit hō͘ góa kiàn-siàu ;  hō͘ in kiaⁿ-hiâⁿ ,  bo̍h-tit hō͘ góa kiaⁿ-hiâⁿ ;  hō͘ chai-ē ê ji̍t lîm-kàu in ,  ēng ka-pē ê húi-hoāi lâi húi-hoāi in , 19 Iâ-hô-hoa tùi góa án-ni kóng ,  Lí khì khiā tī chèng peh-sìⁿ ê mn̂g ,  chiū-sī Iû-tāi lia̍t-ông tùi-hia ji̍p ,  tùi-hia chhut--ê ;  koh khiā tī Iâ-lō͘-sat-léng chiah ê mn̂g , 20 Tùi in kóng ,  Lín chiah ê Iû-tāi ông ,  kap Iû-tāi chèng-lâng ,  kap Iâ-lō͘-sat-léng it-chhè khiā-khí ê peh-sìⁿ ,  hoān-nā tùi chiah ê mn̂g ji̍p--ê ,  lóng tio̍h thiaⁿ Iâ-hô-hoa ê ōe , 21 Iâ-hô-hoa án-ni kóng ,  Lín tio̍h ka-kī kín-sīn ,  bo̍h-tit tī an-hioh-ji̍t taⁿ-tàⁿ ,  iā bo̍h-tit ūn ji̍p Iâ-lō͘-sat-léng chiah ê siâⁿ-mn̂g , 22 Ia̍h bo̍h-tit tī an-hioh-ji̍t tùi ke-lāi taⁿ-tàⁿ chhut-khì ,  bô-lūn sím-mi̍h kang lóng m̄-thang chòe ;  to̍k-to̍k tio̍h lia̍h an-hioh-ji̍t chòe sèng-ji̍t ,  chiàu Góa pêng-sò͘ hoan-hù lín ê lia̍t-chó͘--ê , 23 Chóng-sī in m̄ thiaⁿ-thàn ,  m̄ àⁿ hī-khang ;  chiū-sī ngī in ê ām-kún ,  tì-kàu bōe thiaⁿ ,  bōe siū kà-sī , 24 Iâ-hô-hoa kóng ,  Lín nā liû-sim thiaⁿ-thàn Góa ,  tī an-hioh-ji̍t bô taⁿ sím-mi̍h tàⁿ ji̍p chit ê siâⁿ chiah ê mn̂g ;  to̍k-to̍k lia̍h an-hioh-ji̍t chòe sèng-ji̍t ,  tī hit-ji̍t lóng bô chòe sím-mi̍h kang ; 25 chiū ū kun-ông ,  ông-chhin ,  chē Tāi-pi̍t ê pó-chō--ê ,  in kap in ê ông-chhin kap Iû-tāi lâng kap Iâ-lō͘-sat-léng khiā-khí ê peh-sìⁿ ,  he̍k-sī chē-chhia ,  he̍k-sī khiâ-bé ,  ji̍p chit ê siâⁿ chiah ê mn̂g ;  koh chit ê siâⁿ beh lâu kàu éng-oán , 26 Ia̍h beh ū lâng tùi Iû-tāi chiah ê siâⁿ ,  kap Iâ-lō͘-sat-léng sì-ûi ê só͘-chāi ,  tùi Piān-ngá-bín tōe ,  pîⁿ-iûⁿ ,  soaⁿ-tōe ,  kap lâm-hng ê tōe lâi ;  lóng tòa sio-chè ,  ta̍k-iūⁿ ê chè ,  sò͘-chè ,  kap jú-hiuⁿ ,  kap siā-un chè ,  kàu Iâ-hô-hoa ê chhù , 27 Lín nā m̄ thiaⁿ-thàn Góa ,  m̄ lia̍h an-hioh-ji̍t chòe sèng-ji̍t ;  iû-goân tī an-hioh-ji̍t taⁿ-tàⁿ ji̍p Iâ-lō͘-sat-léng ta̍k ê mn̂g ;  Góa beh tī ta̍k ê mn̂g khí hé ;  chit ê hé ia̍h beh sio-húi Iâ-lō͘-sat-léng ê kiong-tiān ,  bōe-ōe phah-hoa , 
