1 Iû-tāi ông Iok-se-a ê kiáⁿ Iok-ngá-kèng khí-thâu chē-ūi ê sî ,  ū chit ê ōe tùi Iâ-hô-hoa lâi ,  kóng ,  Iâ-hô-hoa án-ni kóng , 2 Lí tio̍h khiā tī Iâ-hô-hoa ê chhù ê īⁿ-lāi ;  ū Iû-tāi chiah ê siâⁿ lâi Iâ-hô-hoa ê chhù kèng-pài--ê ;  lí tio̍h ēng Góa lóng-chóng bēng-lēng lí tùi in kóng ê ōe ,  kā in kóng ;  m̄-thang chió chi̍t-kù , 3 Kiám-chhái in khéng thiaⁿ-thàn ,  ta̍k-lâng hôe-thâu lī-khui in ê pháiⁿ-lō͘ ;  chiū Góa ūi-tio̍h in só͘ kiâⁿ ê pháiⁿ ,  siūⁿ beh kàng hō͘ in ê chai-ē ,  thang thè-hóe , 4 Lí tio̍h kā in kóng ,  Iâ-hô-hoa án-ni kóng ,  Lín nā m̄-khéng thiaⁿ Góa ,  lâi kiâⁿ Góa só͘ siat tī lín bīn-chêng ê lu̍t-hoat ; 5 lâi thiaⁿ-thàn Góa só͘ chhe kàu lín hia Góa chiah ê lô͘-po̍k ,  chèng sian-ti ê ōe ;  chiū-sī Góa chá-chá khí--lâi só͘ chhe--ê ,  (chóng-sī lín bô thiaⁿ) ; 6 chiū Góa beh hō͘ chit keng chhù chhin-chhiūⁿ Sī-lô ;  hō͘ chit ê siâⁿ chòe tōe-chiūⁿ bān-kok chiù-chó͘ ê ōe-pìⁿ , 7 Iâ-lī-bí tī Iâ-hô-hoa ê chhù-lāi kóng chiah-ê ōe ;  chè-si ,  sian-ti ,  kap chèng peh-sìⁿ lóng ū thiaⁿ-kìⁿ , 8 Iâ-lī-bí chiong Iâ-hô-hoa hoan-hù i tùi chèng peh-sìⁿ kóng ê ōe ,  it-chīn kóng-liáu ;  chè-si ,  sian-ti ,  kap chèng peh-sìⁿ lóng lâi lia̍h--i ,  kóng ,  Lí tek-khak tio̍h sí , 9 Lí siáⁿ-sū thok Iâ-hô-hoa ê miâ lâi chhàm-gú ,  kóng ,  Chit keng chhù beh chhin-chhiūⁿ Sī-lô ,  chit ê siâⁿ beh pha-hng ,  bô lâng khiā-khí ah? Tùi án-ni chèng peh-sìⁿ lóng tī Iâ-hô-hoa ê chhù chū-chi̍p kàu Iâ-lī-bí hia , 10 Iû-tāi ê kùi-cho̍k thiaⁿ-kìⁿ chiah ê tāi-chì ,  chiū tùi ông-kiong chiūⁿ-kàu Iâ-hô-hoa ê chhù ;  chē tī Iâ-hô-hoa ê chhù sin-mn̂g ê mn̂g-kháu , 11 Chè-si ,  sian-ti ,  tùi kùi-cho̍k kap chèng peh-sìⁿ kóng ,  Chit lâng tio̍h gí i sí-chōe ;  in-ūi i ū chhàm-gú kong-kek chit ê siâⁿ ;  tú-tú chhin-chhiūⁿ lín chhin-hī só͘ thiaⁿ--ê , 12 Iâ-lī-bí chiū tùi chiah ê kùi-cho̍k kap chèng peh-sìⁿ kóng ,  Iâ-hô-hoa chhe góa chhàm-gú ,  kong-kek chit keng chhù ,  kap chit ê siâⁿ ;  kóng-khí lín só͘ ū thiaⁿ-kìⁿ chiah-ê it-chhè ê ōe , 13 Só͘-í lín taⁿ tio̍h kóe lín ê lō͘ ,  kap lín ê só͘ chòe ;  thiaⁿ-thàn lín ê Siōng-tè Iâ-hô-hoa ê siaⁿ ;  Iâ-hô-hoa chiū beh thè-hóe I só͘ beh kàng hō͘ lín ê chai-ē , 14 Lūn-kàu góa ,  khòaⁿ ah ,  góa tī lín ê chhiú-thâu ;  lín khòaⁿ chòe hó ,  khòaⁿ chòe eng-kai--ê ,  chiū chiàu án-ni khoán-thāi góa , 15 Chóng-sī lín tio̍h khak-si̍t chai ;  nā hāi-sí góa ,  chiū beh hō͘ bô-chōe ê huih kui tī lín ,  kap chit ê siâⁿ ,  kap kî-tiong khiā-khí ê peh-sìⁿ ;  in-ūi Iâ-hô-hoa si̍t-chāi ū chhe góa kàu lín chia ,  chiong chiah-ê it-chhè ê ōe ,  thoân kàu lín ê hī-khang , 16 Kùi-cho̍k kap chèng peh-sìⁿ chiū kā chè-si sian-ti kóng ,  Chit-lâng m̄ eng-kai gí i sí-chōe ;  in-ūi i sī thok Iâ-hô-hoa ,  lán ê Siōng-tè ê miâ ,  lâi tùi lán kóng , 17 Kok-lāi ê lāu-tōa chiū ū kúi-nā lâng khí--lâi ,  tùi chū-hōe ê chèng peh-sìⁿ kóng , 18 Tng Iû-tāi ông Hi-se-ka ê ji̍t ,  ū Mô͘-lī-sa lâng ,  Bí-ka ,  tùi Iû-tāi ê chèng-lâng chhàm-gú ,  kóng ,  Bān-kun ê Iâ-hô-hoa án-ni kóng ,  Sek-an beh hō͘ lâng lôe chhin-chhiūⁿ chhân-hn̂g ;  Iâ-lō͘-sat-léng beh pìⁿ-chòe thô͘-tui ;  chit keng tiān ê soaⁿ beh chhin-chhiūⁿ chhiū-nâ koâiⁿ ê só͘-chāi , 19 Iû-tāi ông Hi-se-ka kap chèng Iû-tāi lâng ,  kiám ū hō͘ i sí mah? Hi-se-ka kiám m̄-sī kèng-ùi Iâ-hô-hoa ,  khún-kiû Iâ-hô-hoa ê un ;  Iâ-hô-hoa chiū thè-hóe I só͘ kóng beh kàng hō͘ in ê chai-ē mah? Taⁿ nā hāi-sí chit-lâng ,  lán chiū-sī chòe tōa pháiⁿ ,  hāi ka-kī ê sìⁿ-miā , 20 Koh ū chi̍t-lâng thok Iâ-hô-hoa ê miâ lâi soan-thoân ;  sī Ki-lia̍t-iâ-lîm lâng Sī-má-ngá ê kiáⁿ O͘-lī-a ;  i chiàu Iâ-lī-bí it-chhè ê ōe lâi soan-thoân ,  kong-kek chit ê siâⁿ kap chit ê tōe , 21 Iok-ngá-kèng ông kap i ê chèng ióng-sū kùi-cho̍k thiaⁿ-kìⁿ i ê ōe ,  ông chiū siūⁿ beh hō͘ i sí ;  O͘-lī-a thiaⁿ-kìⁿ chiū kiaⁿ ,  cháu-khì Ai-ki̍p , 22 Iok-ngá-kèng ông chhe lâng khì Ai-ki̍p ,  chiū-sī A-kek-pho ê kiáⁿ Í-lī-ná-tan kap kúi-nā lâng kàu Ai-ki̍p , 23 In chiū tùi Ai-ki̍p lia̍h O͘-lī-a chhut--lâi ,  sàng kàu Iok-ngá-kèng ông hia ;  ông ēng to thâi i ,  hiat i ê sin-si tī pêng-siông lâng ê bōng , 24 Chóng-sī Sa-hoan ê kiáⁿ A-hi-kam pó-hō͘ Iâ-lī-bí ,  chiah bô kau tī peh-sìⁿ ê chhiú ,  hō͘ i sí , 
