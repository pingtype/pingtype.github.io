1 Iâ-hô-hoa kóng ,  Hit-sî Góa beh chòe Í-sek-lia̍t ta̍k pâng-thâu ê Siōng-tè ;  in beh chòe Góa ê peh-sìⁿ , 2 Iâ-hô-hoa án-ni kóng ,  Í-sek-lia̍t hō͘ to thâi-bô-liáu ê peh-sìⁿ ,  tī khòng-iá tit-tio̍h un-tián ;  Góa khì hō͘ in tit-tio̍h an-hioh , 3 Chá-sî Iâ-hô-hoa tùi góa hián-hiān ,  kóng ,  Góa ēng éng-oán ê thiàⁿ ,  thiàⁿ lí ;  in-ūi án-ni ,  Góa ēng chû-ài khan lí , 4 Í-sek-lia̍t ê chāi-sek-lú ah ,  Góa beh koh kiàn-li̍p lí ,  lí chiū tit-tio̍h kiàn-li̍p ;  lí beh koh ēng lin-long-kó͘ chòe chng-thāⁿ ,  kap khoài-lo̍k ê lâng chòe-tīn thiàu-bú chhut-khì , 5 Lí beh koh chai-chèng phû-tô-hn̂g tī Sat-má-lī-a chiah ê soaⁿ chai-chèng--ê beh chai-chèng i ,  lâi hióng-siū i ê ké-chí , 6 In-ūi beh ū chi̍t-ji̍t ,  Í-hoat-liân soaⁿ siú-bāng ê lâng beh kiò kóng ,  Khí-lâi ,  lán chiūⁿ-lâi khì Sek-an ,  kàu Iâ-hô-hoa lán ê Siōng-tè hia , 7 Iâ-hô-hoa án-ni kóng ,  Lín tio̍h ūi Ngá-kok chhiùⁿ hoaⁿ-hí ê koa ,  ūi bān-kok-tiong chòe-thâu ê kok chhut tōa-siaⁿ ,  thoân-pò͘ o-ló kóng ,  Iâ-hô-hoa ah ,  kiù Lí ê peh-sìⁿ Í-sek-lia̍t só͘ chhun ê lâng , 8 Khòaⁿ ah ,  Góa beh chhōa in tùi pak-hng lâi ,  chū-chi̍p in tùi tōe-ke̍k lâi ;  kap in lâi--ê ,  ū chhiⁿ-mî--ê ,  pái-kha--ê ,  tòa-sin--ê ,  beh siⁿ-kiáⁿ--ê ,  kui tōa-tīn saⁿ-kap lâi , 9 In beh thî-khàu lâi ,  Góa beh tī kî-tó chhōa in ;  Góa beh tī chèng-ti̍t bōe poa̍h-tó ê lō͘ chhōa in kàu hô-piⁿ ;  in-ūi Góa sī Í-sek-lia̍t ê pē ,  Í-hoat-liân chòe Góa ê tōa kiáⁿ , 10 Lia̍t-kok ah ,  tio̍h thiaⁿ Iâ-hô-hoa ê ōe ,  thoân-pò tī hn̄g ê hái-sū ,  kóng ,  Kóaⁿ-sòaⁿ Í-sek-lia̍t--ê beh chū-chi̍p i ,  koh kò͘-siú i ,  chhin-chhiūⁿ bo̍k-chiá kò͘-siú i ê iûⁿ-kûn , 11 In-ūi Iâ-hô-hoa í-keng kiù-sio̍k Ngá-kok ,  sio̍k -hôe i thoat-lī pí i khah kiông--ê ê chhiú , 12 In beh kàu Sek-an koâiⁿ ê só͘-chāi chhiùⁿ-koa ;  koh beh chhin-chhiūⁿ hô-chúi lâu ,  kàu Iâ-hô-hoa un-tián ê tōe ,  tit-tio̍h gō͘-kak ,  chiú ,  iû ,  iûⁿ-kûn ,  gû-kûn ê sòe-chiah--ê ;  in ê sim beh chhin-chhiūⁿ koàn-ak ê hn̂g ,  lóng bô koh iu-khó͘ , 13 Hit-sî chāi-sek-lú beh thiàu-bú lâi hoaⁿ-hí ,  siàu-liân-lâng lāu-lâng ia̍h beh saⁿ-kap hoaⁿ-hí ;  in-ūi Góa beh hō͘ in ê pi-ai pìⁿ-chòe hoaⁿ-hí ,  ia̍h beh an-ùi in ,  hō͘ in tī iu-būn liáu-āu lâi khoài-lo̍k , 14 Góa beh ēng iû-jī hō͘ chè-si ê sim móa-chiok ;  Góa ê peh-sìⁿ ia̍h beh in-ūi Góa ê un-hūi móa-ì ;  che sī Iâ-hô-hoa kóng--ê , 15 Iâ-hô-hoa án-ni kóng ,  Tī La̍h-má thiaⁿ-kìⁿ siaⁿ ,  thî-khàu koh tōa siong-pi ,  La̍h-kiat khàu i ê kiáⁿ-jî ,  m̄-goān siū an-ùi ,  in-ūi i ê kiáⁿ bô--khì , 16 Iâ-hô-hoa án-ni kóng ,  Tio̍h kìm-chí lí ê siaⁿ ,  bo̍h-tit thî-khàu ;  kìm-chí lí ê ba̍k-chiu ,  bo̍h-tit lâu ba̍k-sái ;  in-ūi lí chòe-kang ,  beh ū pò-siúⁿ ;  in beh tùi tùi-te̍k ê kok tò-lâi ;  che sī Iâ-hô-hoa kóng--ê , 17 Iâ-hô-hoa kóng ,  Lí ê bé-kéng ū ǹg-bāng ,  lí ê kiáⁿ-jî beh tò--lâi ka-kī ê kéng-lāi , 18 Góa si̍t-chāi ū thiaⁿ-kìⁿ Í-hoat-liân ka-kī thòng-hūn ,  kóng ,  Lí tok-chek góa ,  góa chiū siū tok-chek ;  góa chhin-chhiūⁿ kà bē-chiūⁿ-chōa ê gû-á ,  kiû Lí hō͘ góa oa̍t-tò-tńg ,  góa chiū oa̍t-tò-tńg ;  in-ūi Lí sī góa ê Siōng-tè Iâ-hô-hoa , 19 Góa oa̍t-tò-tńg í-āu chiū hoán-hóe ;  siū kà-sī í-āu ,  chiū phah kha-thúi ;  góa chiū kiàn-siàu làu-khùi ,  in-ūi góa tam-tng siàu-liân ê sî ê lêng-jio̍k , 20 Iâ-hô-hoa kóng ,  Í-hoat-liân sī Góa thiàⁿ ê kiáⁿ mah? sī thang hoaⁿ-hí ê gín-ná mah? Góa kìⁿ-nā chek-pī i ,  iáu-kú chhim-chhim siàu-liām i ;  só͘-í Góa ê sim-tn̂g ūi-tio̍h i bōe pêng-an ,  Góa tek-khak beh lîn-bín i , 21 Í-sek-lia̍t ê peh-sìⁿ ah ,  lí tio̍h ūi ka-kī li̍p chí-lō͘-pâi ,  khiā ín-lō͘-thiāu ;  lí tio̍h liû-sim ǹg tōa-lō͘ ,  chiū-sī lí só͘ khì ê goân-lō͘ ;  lí tio̍h tò--lâi ,  tò-lâi tī lí chiah ê siâⁿ , 22 Pōe-biū ê cha-bó͘-gín-ná ah ,  lí sì-kòe liû bô tiāⁿ-tio̍h ,  beh kàu tī-sî ah? Iâ-hô-hoa tī tōe-chiūⁿ chhòng chi̍t-hāng sin ê sū ,  chiū-sī cha-bó͘-lâng beh pó-hō͘ ta-po͘-lâng , 23 Bān-kun ê Iâ-hô-hoa ,  Í-sek-lia̍t ê Siōng-tè ,  án-ni kóng ,  Góa hō͘ siū-lia̍h ê lâng tò--lâi ê sî ,  tī Iû-tāi tōe kap i hiah ê siâⁿ ,  lâng beh koh ēng chit ê ōe kóng ,  Kong-gī ê chhù ,  sèng ê soaⁿ ah ,  goān Iâ-hô-hoa sù-hok lí , 24 Iû-tāi kap hiah ê siâⁿ ê lâng í-ki̍p choh-sit lâng ,  sì-kòe chhī-iûⁿ ê lâng ,  lóng beh saⁿ-kap khiā-khí tī-hia , 25 In-ūi sim-sîn ià-siān ê lâng ,  Góa í-keng hō͘ i móa-chiok ;  sim-sîn iu-būn ê lâng ,  Góa í-keng hō͘ i ti-chiok , 26 Sian-ti kóng ,  Góa khùn-chhíⁿ teh siūⁿ ,  góa ê khùn chin hoaⁿ-hí , 27 Iâ-hô-hoa kóng ,  Khòaⁿ ah ,  ji̍t-chí beh kàu ,  Góa beh hō͘ Í-sek-lia̍t ke kap Iû-tāi ke ,  lâng kap cheng-siⁿ ,  lóng thoân-chéng , 28 Góa chá-chêng cháiⁿ-iūⁿ choan-sim chiong in pu̍ih-chhut ,  thiah-húi ,  chhia-tó ,  bia̍t-bô ,  khùn-khó͘ ;  ia̍h beh chiàu án-ni choan-sim chiong in kiàn-li̍p ,  chai-chèng ;  che sī Iâ-hô-hoa kóng-ê , 29 Tng hiah ê ji̍t ,  lâng bô koh kóng ,  Lāu-pē chia̍h sng ê phû-tô ,  kiáⁿ ê chhùi-khí sng-nńg , 30 Ta̍k-lâng beh in-ūi ka-kī ê chōe lâi sí ;  kìⁿ-nā chia̍h sng ê phû-tô--ê ,  in ê chhùi-khí beh nńg , 31 Iâ-hô-hoa kóng ,  Khòaⁿ ah ,  ji̍t-chí beh kàu ,  Góa beh kap Í-sek-lia̍t ke ,  Iû-tāi ke ,  li̍p sin ê iok:32 m̄-sī chiàu Góa kap in ê lia̍t-chó͘ só͘ li̍p ê iok ,  tī Góa khan in ê chhiú ,  chhōa in chhut Ai-ki̍p tōe ê sî só͘ li̍p--ê ;  Góa sui-bóng chòe in ê tiōng-hu ,  in iû-goân pōe Góa ê iok ;  che sī Iâ-hô-hoa kóng--ê , 33 Iâ-hô-hoa kóng ,  Hiah ê ji̍t liáu-āu ,  Góa kap Í-sek-lia̍t ke só͘ beh li̍p ê iok sī chit-ê ;  chiū-sī Góa beh ēng Góa ê lu̍t-hoat hē tī in ê sim-lāi ,  khek tī in ê sim ;  Góa beh chòe in ê Siōng-tè ,  in beh chòe Góa ê peh-sìⁿ , 34 In bô koh ta̍k-lâng kà-sī in ê chhù-piⁿ ,  kap in ta̍k-lâng ê hiaⁿ-tī ,  kóng ,  Lín tio̍h bat Iâ-hô-hoa ;  in-ūi in tùi tōa kàu sòe ,  lóng beh bat Góa ;  in-ūi Góa beh sià-bián in ê chōe-kòa ,  bô koh kì-tit in ê chōe ;  che sī Iâ-hô-hoa kóng--ê , 35 Iâ-hô-hoa siat thài-iông chòe ji̍t--sî ê kng ,  siat ge̍h kap chhiⁿ ê tēng-lē chòe mî--sî ê kng ;  iô-tāng tōa-hái ,  hō͘ i ê éng hōa-hōa-háu ;  bān-kun ê Iâ-hô-hoa chiū-sī I ê miâ ; 36 I ū án-ni kóng ,  Chiah ê tēng-lē nā ōe tī Góa ê bīn-chêng hòe-bô ,  Í-sek-lia̍t ê hō͘-è chiah ōe tī Góa ê bīn-chêng choa̍t-tn̄g ,  éng-oán bōe chiâⁿ-chòe kok ;  che sī Iâ-hô-hoa kóng--ê , 37 Iâ-hô-hoa án-ni kóng ,  Nā tī téng-bīn ê thiⁿ ōe niû--tit ,  tī ē-bīn ê tōe chiah ê kun-ki ōe chhek-to̍k--tit ,  chiū Góa tek-khak in-ūi Í-sek-lia̍t ê hō͘-è it-chhè ê só͘-kiâⁿ lâi khì-sak--i ;  che sī Iâ-hô-hoa kóng--ê , 38 Iâ-hô-hoa kóng ,  Khòaⁿ ah ,  ji̍t-chí beh kàu ,  chit ê siâⁿ beh kā Iâ-hô-hoa khí-chō ,  tùi Hap-lâm-gia̍p ê lâu ,  kàu kak-thâu ê mn̂g , 39 Niû ê soh koh khan chhut--khì ,  ti̍t-kàu Ka-li̍p soaⁿ ;  oa̍t-tńg kàu Ko-a , 40 Hiat sin-si kap piàⁿ hé-hu ka-nn̂g ê soaⁿ-kok ,  kap it-chhè ê chhân-hn̂g ,  ti̍t-kàu Khip-lûn khoe ,  koh ti̍t-kàu tang--sì Bé ê mn̂g ê kak-thâu ,  lóng beh chòe-sèng ,  kui tī Iâ-hô-hoa ,  bô koh pu̍ih-chhut ,  bô koh chhia-tó ,  ti̍t-kàu éng-oán , 
