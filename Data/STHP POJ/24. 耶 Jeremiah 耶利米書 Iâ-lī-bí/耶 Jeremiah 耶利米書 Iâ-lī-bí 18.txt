1 Iâ-hô-hoa ê ōe lîm-kàu Iâ-lī-bí kóng , 2 Lí khí--lâi ,  lo̍h--khì sio-hûi lâng ê chhù ;  Góa tī-hia beh hō͘ lí thiaⁿ Góa ê ōe , 3 Góa chiū lo̍h---khì sio-hûi lâng ê chhù ;  tú-tn̄g i ēng lûn teh tńg ,  chòe i ê kang , 4 Sio-hûi lâng ēng thô͘ chòe ê khì-kū ,  tī i ê chhiú nā pháiⁿ-khì ,  i chiū ēng hit tè thô͘ lēng-gōa chòe pa̍t-hō ê khì-kū ;  chiàu sio-hûi lâng só͘ khòaⁿ-chòe hó--ê lâi chòe--i , 5 Iâ-hô-hoa ê ōe chiū lîm-kàu góa kóng , 6 Iâ-hô-hoa kóng ,  Í-sek-lia̍t ke ah ,  Góa khoán-thāi lín kiám bōe-ōe chhin-chhiūⁿ chit ê sio-hûi lâng ê só͘-chòe mah? Í-sek-lia̍t ke ah ,  thô͘ tī sio-hûi lâng ê chhiú-tiong cháiⁿ-iūⁿ ,  lín tī Góa ê chhiú-tiong ia̍h sī án-ni , 7 Góa sím-mi̍h sî lūn-kàu chi̍t-cho̍k á-sī chi̍t-kok kóng ,  Góa beh kā i pu̍ih--khí-lâi ,  kā i thiah-húi ,  kā i húi-hoāi ; 8 Góa só͘ kóng ê hit-chi̍t-cho̍k ,  nā hoán-hóe lī-khui i ê pháiⁿ ,  Góa chiū beh thè-hóe só͘ siūⁿ beh kàng hō͘ in ê chai-ē , 9 Góa sím-mi̍h sî lūn-kàu chi̍t-cho̍k á-sī chi̍t-kok ,  kóng beh kiàn-li̍p ,  beh chai-chèng ; 10 in nā kiâⁿ Góa khòaⁿ-chòe pháiⁿ ê sū ,  m̄ thiaⁿ-thàn Góa ê ōe ,  Góa chiū beh thè-hóe Góa só͘ kóng beh hō͘ in ê hok-khì , 11 Taⁿ lí tio̍h kā Iû-tāi lâng kap khiā-khí Iâ-lō͘-sat-léng ê peh-sìⁿ kóng ,  Iâ-hô-hoa án-ni kóng ,  Góa pī-pān chai-ē kong-kek lín ,  ia̍h siat kè-bô͘ kong-kek lín ;  lín ta̍k-lâng tio̍h oa̍t-thâu ,  lī-khui i ê pháiⁿ-lō͘ ,  kóe-chiàⁿ lín ê só͘-kiâⁿ lín ê só͘-chòe , 12 Chóng-sī in kóng ,  Bô ǹg-bāng ;  goán beh chiàu ka-kī ê kè-bô͘ lâi kiâⁿ ,  ta̍k-lâng chiàu i pháiⁿ-sim ê kong-ngī lâi chòe , 13 Só͘-í Iâ-hô-hoa án-ni kóng ,  Lín tio̍h khì ta̍k-kok chhâ-mn̄g khòaⁿ chī-chūi thiaⁿ-kìⁿ chit-hō sū ;  Í-sek-lia̍t ê peh-sìⁿ ū kiâⁿ ke̍k thang iàm-ò͘ⁿ ê sū , 14 Lī-pa-lùn ê seh tùi chhân-iá ê chio̍h-pôaⁿ kiám ōe choa̍t-tn̄g mah? tùi hn̄g-hn̄g ê só͘-chāi lâu-lo̍h ê léng-chúi kiám ōe ta--khì mah?15 In-ūi Góa ê peh-sìⁿ bōe-kì--tit Góa ,  ǹg hu-ké ê sîn sio-hiuⁿ ;  in hō͘ in tī só͘ kiâⁿ ê lō͘ ,  tī kū ê lō͘ tak--tio̍h ,  hō͘ in kiâⁿ phian-lō͘ ,  bô thūn-koâiⁿ-ê ; 16 tì-kàu in ê tōe chòe thang gông-ngia̍h ,  tn̂g-tn̂g hō͘ lâng thí-chhiò ;  kìⁿ-nā tùi-hia kè--ê beh gông-ngia̍h iô thâu , 17 Góa beh chhin-chhiūⁿ ēng tang-hong tī tùi-te̍k ê bīn-chêng kóaⁿ-sòaⁿ in ;  in tú-tio̍h hoān-lān ê ji̍t ,  Góa beh ēng ka-chiah ǹg in ,  bô beh ēng bīn , 18 In chiū kóng ,  Lâi--ah ,  lán lâi siat kè-bô͘ kong-kek Iâ-lī-bí ;  in-ūi chè-si ū lu̍t-hoat ,  tì-hūi ê lâng ū kè-e̍k ,  sian-ti ū chhàm-gú ê ōe ,  lóng bōe choa̍t-tn̄g ,  Lâi--ah ,  lán tio̍h ēng chi̍h tú-tak i ,  i ê ōe lóng m̄-bián thiaⁿ i , 19 Iâ-hô-hoa ah ,  kiû Lí tì-ì góa ,  iā thiaⁿ hiah ê kap góa cheng-piān ê lâng ê ōe , 20 Kiám thang ēng pháiⁿ pò hó mah? in-ūi in khui hām-khiⁿ beh hāi góa ê sìⁿ-miā ,  Kiû Lí kì--tit góa tī Lí ê bīn-chêng thòe in kiû hok-khì ,  hō͘ Lí ê tōa siū-khì tùi in oa̍t-tò-tńg , 21 Goān Lí chiong in ê kiáⁿ-jî kau hō͘ ki-hng ,  chiong in kau hō͘ to-kiàm ;  hō͘ in ê bó͘ bô kiáⁿ ,  chòe kóaⁿ-hū ;  hō͘ in ê ta-po͘-lâng hō͘ sí-bô só͘ bia̍t ,  in ê siàu-liân lâng tī chiàn-tīn hō͘ to thâi-sí , 22 Lí hō͘ kun-tūi hut-jiân lîm-kàu in ê sî ,  goān tùi in ê chhù thiaⁿ-kìⁿ thî-khàu ê siaⁿ ;  in-ūi in ku̍t hām-khiⁿ beh lia̍h góa ,  siat lô-bāng beh pòaⁿ góa ê kha , 23 Iâ-hô-hoa ah ,  in beh hāi góa hiah ê kè-bô͘ ,  Lí lóng chai ;  bo̍h-tit sià-bián in ê chōe-kòa ;  ia̍h bo̍h-tit tùi Lí ê bīn-chêng chhat-siau in ê chōe-ok ;  tio̍h hō͘ in tī Lí ê bīn-chêng poa̍h-tó ;  Lí siū-khì ê sî ,  tio̍h pān--in , 
