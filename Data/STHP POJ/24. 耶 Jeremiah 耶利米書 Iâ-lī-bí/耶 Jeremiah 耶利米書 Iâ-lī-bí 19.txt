1 Iâ-hô-hoa án-ni kóng ,  Lí khì bóe sio-hûi lâng ê hûi-pân ,  koh chhōa peh-sìⁿ ê lāu-tōa , 2 kap chè-si tiong ê lāu-tōa ,  chhut-khì Piān-him-lùn ê soaⁿ-kok ,  Hap-jíⁿ-se ê mn̂g-kháu hia ,  soan-pò͘ Góa só͘ hoan-hù lí ê ōe , 3 kóng ,  Iû-tāi ê lia̍t-ông kap Iâ-lō͘-sat-léng khiā-khí ê peh-sìⁿ ah ,  tio̍h thiaⁿ Iâ-hô-hoa ê ōe ;  bān-kun ê Iâ-hô-hoa ,  Í-sek-lia̍t ê Siōng-tè ,  án-ni kóng ,  Khòaⁿ ah ,  Góa beh hō͘ chai-ē lîm-kàu chit ê tōe-hng ,  hoān-nā thiaⁿ ê lâng ,  in ê hī-khang tek-khak tiō , 4 In-ūi in khì-sak Góa ,  khòaⁿ chit ê só͘-chāi chhin-chhiūⁿ gōa-pang ;  koh tī-chia sio-hiuⁿ hō͘ pa̍t ê siōng-tè ,  chiū-sī in chêng só͘ m̄-bat-ê ;  in ê lia̍t-chó͘ ,  í-ki̍p Iû-tāi lia̍t-ông ,  iā sī án-ni ;  koh hō͘ bô-chōe ê lâng ê huih piàn-móa chit ê tōe-hng , 5 Koh ūi Pa-le̍k khí soaⁿ-thâu ê tôaⁿ ,  thang tī hé-tiong sio in ê kiáⁿ ,  chòe sio-chè lâi hiàn hō͘ Pa-le̍k ,  Che m̄-sī Góa só͘ bēng-lēng--ê ,  m̄-sī Góa só͘ thê-khí--ê ,  ia̍h m̄-sī Góa ê sim só͘-siūⁿ--ê , 6 Iâ-hô-hoa kóng ,  In-ūi án-ni ,  ji̍t-chí beh kàu ,  chit ê tōe-hng bô koh chheng-chòe Tô-hui-te̍k kap Piān-him-lùn ê soaⁿ-kok ;  hoán-tńg chheng-chòe Sat-lio̍k ê soaⁿ-kok , 7 Góa beh tī chit ê tōe-hng hō͘ Iû-tāi kap Iâ-lō͘-sat-léng ê kè-bô͘ kui tī khang-khang ;  ia̍h beh hō͘ in tī tùi-te̍k ê bīn-chêng tó tī to-ē ,  kap siàu-siūⁿ in ê sìⁿ-miā ê lâng ê chhiú-thâu ;  in ê sin-si ,  Góa beh hō͘ khong-tiong ê pe-chiáu ,  kap tōe-chiūⁿ ê iá-siù chòe chia̍h-mi̍h , 8 Góa beh hō͘ chit ê siâⁿ chòe thang gông-ngia̍h thang thí-chhiò--ê ;  hoān-nā keng-kè ê lâng beh in-ūi chit ê siâⁿ só͘ tú-tio̍h ê chai-ē ,  lâi gông-ngia̍h thí-chhiò , 9 Góa beh hō͘ in tī ûi-khùn khún-pek ê tiong-kan ,  chiū-sī tùi-te̍k kap siàu-siūⁿ in ê sìⁿ-miā ê lâng khún-pek in ê sî ,  ta̍k-lâng chia̍h in ê kiáⁿ ê bah ,  cha-bó͘-kiáⁿ ê bah ,  kap pêng-iú ê bah , 10 Kóng soah ,  lí tio̍h siak-phòa hit ê hûi-pân ,  hō͘ tâng-kiâⁿ ê lâng chhin-ba̍k khòaⁿ-kìⁿ , 11 sòa kā in kóng ,  Bān-kun ê Iâ-hô-hoa án-ni kóng ,  Góa beh án-ni phah-phòa chit ê siâⁿ ,  kap chit ê peh-sìⁿ ,  chhin-chhiūⁿ lâng siak--phòa sio-hûi-lâng ê hûi-khì ,  bōe koh pó͘--tit ,  Koh lâng beh tī Tô-hui-te̍k bâi-chòng sí-lâng ,  kàu bô chhun só͘-chāi , 12 Iâ-hô-hoa kóng ,  Góa beh án-ni khoán-thāi chit ê só͘-chāi ,  kap kî-tiong khiā-khí ê peh-sìⁿ ;  hō͘ chit ê siâⁿ chhin-chhiūⁿ Tô-hui-te̍k chi̍t-iūⁿ , 13 Iâ-lō͘-sat-léng ê chhù ,  kap Iû-tāi lia̍t-ông ê chhù ,  í-keng phah lâ-sâm--ê ,  lóng beh chhin-chhiūⁿ Tô-hui-te̍k ,  in-ūi tī hiah ê chhù-téng ,  lâng ǹg thiⁿ-téng ê bān-siōng sio-hiuⁿ ,  ǹg pa̍t-hō ê siōng-tè koàn-tiān , 14 Iâ-lī-bí tùi Tô-hui-te̍k ,  chiū-sī Iâ-hô-hoa chhe i khì thoân bēng-lēng ê tōe-hng ,  tò--lâi ;  khiā tī Iâ-hô-hoa ê chhù ê īⁿ-lāi ,  tùi chèng-lâng kóng , 15 Bān-kun ê Iâ-hô-hoa ,  Í-sek-lia̍t ê Siōng-tè ,  án-ni kóng ,  Khòaⁿ ah ,  Góa beh hō͘ Góa só͘ kóng it-chhè hêng-hoa̍t in ê chai-ē kàu chit ê siâⁿ ,  kap lóng-chóng sio̍k i ê siâⁿ ;  in-ūi in ngī in ê ām-kún ,  m̄-khéng thiaⁿ Góa ê ōe , 
