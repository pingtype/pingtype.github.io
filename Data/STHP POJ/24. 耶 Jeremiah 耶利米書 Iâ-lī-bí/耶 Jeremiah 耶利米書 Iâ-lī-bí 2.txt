1 Iâ-hô-hoa ê ōe koh lîm-kàu góa ,  kóng , 2 Lí khì ǹg Iâ-lō͘-sat-léng lâng ê hī-khang kiò kóng ,  Iâ-hô-hoa án-ni kóng ,  Lí siàu-liân ê un-ài ,  hun-in ê ài-chêng ,  lí cháiⁿ-á-iūⁿ tī khòng-iá ,  tī bē-bat chèng-choh ê tōe ,  kun-tè Góa ;  Góa lóng kā lí kì-tit , 3 Hit-sî Í-sek-lia̍t chòe-sèng kui Iâ-hô-hoa ;  chòe I khí-thâu se̍k ê thó͘-sán ;  kìⁿ-nā thun-chia̍h i--ê ,  beh sǹg chòe ū chōe ;  chai-ē beh lîm-kàu in ;  che sī Iâ-hô-hoa kóng--ê , 4 Ngá-kok ê ke ah ,  Í-sek-lia̍t ke ê ta̍k pâng-thâu ah ,  lín tio̍h thiaⁿ Iâ-hô-hoa ê ōe , 5 Iâ-hô-hoa án-ni kóng ,  Lín ê lia̍t-chó͘ khòaⁿ Góa ū sím-mi̍h put-gī ,  kéng-jiân lī-khui Góa hn̄g-hn̄g ,  khì thàn hiah ê hu-ké--ê ,  lâi chòe hu-ké--ê ah?6 In ia̍h bô kóng ,  Hit ê chhōa lán chhut Ai-ki̍p tōe ê Iâ-hô-hoa tī toh-lo̍h? I sī chhōa lán keng-kè khòng-iá ,  soa-bô͘ ,  kap chhim-khiⁿ ê só͘-chāi ,  khòng-hān sí-ìm ê tōe ;  bô lâng keng-kè ,  bô lâng khiā-khí ê kéng-kài , 7 Góa chhōa lín ji̍p pûi ê tōe ,  hō͘ lín chia̍h hit tiong-kan ê ké-chí kap hó-mi̍h ;  chóng-sī lín ji̍p-lâi-liáu ,  chiū phah lâ-sâm Góa ê tōe ;  hō͘ Góa ê sán-gia̍p chiâⁿ-chòe khó-ò͘ⁿ--ê , 8 Chè-si lóng bô kóng ,  Iâ-hô-hoa tī toh-lo̍h leh? káng-kái lu̍t-hoat--ê m̄-bat Góa ,  koaⁿ-tiúⁿ pōe-biū Góa ,  sian-ti khò Pa-le̍k lâi chhàm-gú ,  koh thàn bô lī-ek ê sū , 9 Iâ-hô-hoa kóng ,  Góa in-ūi án-ni beh kap lín cheng-piān ;  ia̍h beh kap lín ê kiáⁿ-kiáⁿ sun-sun cheng-piān , 10 Lín tio̍h kè-khì Ki-thê chiah ê hái-sū lâi koan-khòaⁿ ,  chhe lâng khì Ki-ta̍t liû-sim cha-khó ;  khòaⁿ bat ū chit-hō sū á-bô , 11 Kiám ū chi̍t-kok kóe-ōaⁿ in ê siōng-tè mah? kî-si̍t hiah-ê m̄-sī Siōng-tè ;  chóng-sī Góa ê peh-sìⁿ chiong in ê êng-kng lâi ōaⁿ hit-ê bô lī-ek--ê , 12 Chiah ê thiⁿ ah ,  tio̍h in-ūi chit-ê lâi gông-ngia̍h ,  ke̍k-kî kiaⁿ-hiâⁿ ,  chīn-chāi léng-chēng ;  che sī Iâ-hô-hoa kóng--ê , 13 In-ūi Góa ê peh-sìⁿ chòe nn̄g-hāng pháiⁿ-tāi ,  chiū-sī Góa chòe oa̍h-chúi ê goân-thâu ,  in lī-khui Góa ;  koh ūi ka-kī khui tî ,  sī phòa-li̍h bōe tóe chúi ê tî , 14 Í-sek-lia̍t sī lô͘-po̍k mah? Sī ke-tiong siⁿ ê lô͘-po̍k mah? Ūi-hô chiâⁿ-chòe siū chhiúⁿ ê mi̍h ah?15 Ióng ê sai ǹg i hm̄-hm̄-háu ,  chhut tōa-siaⁿ ,  hō͘ i ê tōe pha-hng ;  siâⁿ ia̍h lóng sio-húi ,  bô lâng khiā-khí , 16 Lô-hut lâng kap Tap-pí-le̍k lâng ia̍h phah-chhùi lí ê thâu-khak-téng , 17 Chit ê sū kiám-m̄-sī lí ka-kī chhú--ê mah? in-ūi lí ê Siōng-tè Iâ-hô-hoa chhōa lí kiâⁿ-lō͘ ê sî ,  lí ū khì-sak I , 18 Taⁿ lí siáⁿ-sū tī Ai-ki̍p ê lō͘ ,  sī beh lim Se-hat ê chúi mah? lí siáⁿ-sū tī A-su̍t ê lō͘ ,  sī beh lim Tōa-hô ê chúi mah?19 Lí ka-kī ê pháiⁿ beh kéng-kài lí ;  lí pōe-ge̍k ê sū beh chek-pī lí ;  tùi án-ni thang chai ,  thang khòaⁿ-chhut lí khì-sak lí ê Siōng-tè Iâ-hô-hoa ,  bô chûn kèng-ùi Góa ê sim ,  chiū-sī pháiⁿ koh kan-khó͘ ê sū ;  che sī Chú bān-kun ê Iâ-hô-hoa kóng--ê , 20 Góa tī kó͘-chá ê sî ,  at-chi̍h lí ê taⁿ ,  tháu-khui lí ê soh ;  lí kóng ,  Góa m̄ sūn-ho̍k ;  in-ūi lí tī ta̍k ê koâiⁿ-soaⁿ-téng ,  ta̍k châng chhiⁿ-chhùi ê chhiū-kha ,  khut-lo̍h sin-khu kiâⁿ-îm , 21 Nā-sī Góa bat chai-chèng lí ,  sī siōng-téng ê phû-tô-chhiū ,  choân-jiân sī chin ê chéng-chí ;  lí tùi-tī Góa cháiⁿ-iūⁿ pìⁿ-chòe pa̍t-khoán phû-tô-chhiū ê pháiⁿ-ki ah?22 Lí sui-bóng ēng kiⁿ ,  ēng chōe-chōe soat-bûn lâi sóe ,  lí ê chōe-ok ê hûn-jiah iû-goân hián-chhut tī Góa ê bīn-chêng ;  che sī Chú Iâ-hô-hoa kóng--ê , 23 Lí thái-thó ōe kóng ,  Góa bô bak--tio̍h lâ-sâm ,  bô tè chiah ê Pa-le̍k ah? lí khòaⁿ ,  lí soaⁿ-kok-tiong ê lō͘ ,  chiū chai lí só͘ kiâⁿ--ê cháiⁿ-iūⁿ ;  lí sī toaⁿ-niā gâu cháu ê lo̍k-tô ,  cháu-lâi cháu-khì , 24 Lí sī iá-lû ,  koàiⁿ-sì tī khòng-iá ;  io̍k-sim hoat-tōng ,  chiū khip-hong ;  siáu ê sî ,  chī-chūi ōe chó͘-chí i ah? kìⁿ-nā chhē i ê ,  m̄-bián tio̍h-bôa ;  tī i hit-ge̍h ,  tek-khak ōe chhē--tio̍h , 25 Lí tio̍h kìm-chí lí ê kha ,  bián-tì bô ôe ;  kìm-chí lí ê nâ-âu ,  bián-tì chhùi-ta ;  chóng-sī lí kóng ,  Che sī bô chhái-kang ,  m̄--ah ;  góa í-keng loân-bō͘ pa̍t-ê ;  góa beh tè in , 26 Chha̍t hō͘ lâng lia̍h--tio̍h ,  cháiⁿ-iūⁿ kiàn-siàu ,  Í-sek-lia̍t ke kap in ê kun-ông ,  kùi-cho̍k ,  chè-si ,  sian-ti ,  ia̍h lóng án-ni kiàn-siàu , 27 In tùi chhâ-thâu kóng ,  Lí sī góa ê pē ;  tùi chio̍h-thâu kóng ,  Lí sī siⁿ-góa-ê ,  In ēng ka-chiah ǹg Góa ,  bô ēng bīn ǹg Góa ;  kàu tú-tio̍h hoān-lān ê sî ,  chiah kóng ,  Khí--lâi ,  lâi kiù goán , 28 Lí ūi ka-kī só͘ chō ê siōng-tè tī toh-lo̍h? i nā ōe kiù lí ,  tī lí tú-tio̍h hoān-lān ê sî ,  chiū tio̍h khí-lâi kiù lí ;  Iû-tāi ah ,  lí ê siōng-tè ê siàu-gia̍h kap lí ê siâⁿ ê siàu-gia̍h pîⁿ-pîⁿ chōe , 29 Iâ-hô-hoa kóng ,  Lín siáⁿ-sū kap Góa cheng-piān? lín lóng pōe-ge̍k Góa , 30 Góa tok-chek lín ê kiáⁿ-jî ,  sī khang-khang ;  in bô siū kéng-kài ,  Lín ê to ,  chhin-chhiūⁿ béng sai ,  thun-kā lín ê sian-ti , 31 Chit sè-tāi ah ,  lín tio̍h bêng Iâ-hô-hoa ê ōe ;  Góa tùi-tī Í-sek-lia̍t kiám bat chòe chhin-chhiūⁿ khòng-iá ,  á-sī bat chòe chhin-chhiūⁿ o͘-àm ê tōe ah? Góa ê peh-sìⁿ siáⁿ-sū kóng ,  Goán thoat-lī iok-sok ,  m̄ koh kui-ǹg Lí lah?32 Chāi-sek-lú kiám ōe bōe-kì-tit i ê chng-thāⁿ mah? sin-niû kiám ōe bōe-kì-tit i ê súi-saⁿ? chóng-sī Góa ê peh-sìⁿ bōe-kì-tit Góa bōe sǹg-tit ji̍t , 33 Lí cháiⁿ-iūⁿ siu-chéng lí ê lō͘ ,  iau-kiû thióng-ài ;  liân pháiⁿ hū-jîn-lâng ,  lí ia̍h ēng lí ê lō͘ kà-sī in , 34 Koh lí ê saⁿ-á-ku ū bô-chōe ê sòng-hiong lâng ê huih ;  m̄-sī tī iah chhù-khang ê só͘-chāi tú-tio̍h ,  sī tī ta̍k só͘-chāi lóng ū , 35 Lí iáu-kú kóng ,  Góa bô chōe ;  Iâ-hô-hoa ê siū-khì tek-khak oa̍t-tńg lī-khui góa ,  Khòaⁿ ah ,  Góa beh sím-mn̄g lí ,  in-ūi lí ka-kī kóng ,  Góa bô hoān-chōe , 36 Lí siáⁿ-sū cháu-tang cháu-sai ,  beh kóe-ōaⁿ lí ê lō͘ ah? lí beh in-ūi Ai-ki̍p lâi kiàn-siàu ,  chhin-chhiūⁿ chêng in-ūi A-su̍t lâi kiàn-siàu chi̍t-iūⁿ , 37 Lí ia̍h beh siang-chhiú phō thâu-khak ,  tùi hia chhut-lâi ;  in-ūi Iâ-hô-hoa í-keng khì-choa̍t lí só͘ óa-khò--ê ;  lí ia̍h bōe tùi in tit-tio̍h heng-thong , 
