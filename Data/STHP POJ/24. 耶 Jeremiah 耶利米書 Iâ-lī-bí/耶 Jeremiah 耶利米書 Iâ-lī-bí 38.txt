1 Má-thán ê kiáⁿ Sī-hoat-thê-ngá ,  Pa-si-hō͘-jíⁿ ê kiáⁿ Ki-tāi-lī ,  Sī-lī-bí-ngá ê kiáⁿ Iû-kah ,  Má-ki-ngá ê kiáⁿ Pa-si-hō͘-jíⁿ ,  thiaⁿ-kìⁿ Iâ-lī-bí tùi chèng-lâng só͘ kóng ê ōe ,  kóng , 2 Iâ-hô-hoa án-ni kóng ,  Kìⁿ-nā tòa tī chit ê siâⁿ-lāi--ê beh tùi to-kiàm ,  tùi ki-hng ,  tùi un-e̍k lâi sí ;  to̍k-to̍k chhut-khì kui Ka-le̍k-tí lâng--ê ōe tit-tio̍h oa̍h ,  beh khioh-tio̍h i ê sìⁿ-miā lâi oa̍h--teh , 3 Iâ-hô-hoa án-ni kóng ,  Chit ê siâⁿ koat-toàn beh kau tī Pa-pí-lûn ông kun-peng ê chhiú ;  i beh chhú--i , 4 Tùi án-ni ,  kùi-cho̍k kā ông kóng ,  Kiû lí hō͘ chit lâng sí ;  in-ūi i tùi siâⁿ-lāi chhun ê peng-teng ,  kap chèng peh-sìⁿ ,  kóng chit-hō ê ōe ,  hō͘ in ê chhiú nńg ;  chit ê lâng m̄-sī kiû hō͘ peh-sìⁿ pêng-an ,  sī hō͘ in tú-tio̍h chai-ē , 5 Se-tí-ka ông kóng ,  Khòaⁿ ah ,  i tī lín ê chhiú-thâu ,  ông bōe-ōe kan-sia̍p lín sím-mi̍h tāi-chì , 6 In chiū lia̍h Iâ-lī-bí ,  hiat i tī Hap-bí-le̍k ê kiáⁿ Má-ki-ngá ê chíⁿ ;  hit ê chíⁿ tī khu-liû-só͘ ê īⁿ-lāi ;  in ēng soh chiong Iâ-lī-bí tūi--lo̍h-khì ;  chíⁿ-lāi bô chúi ,  chí-ū thô͘-bê ;  Iâ-lī-bí chiū hām tī thô͘-bê , 7 Tī ông-kiong-lāi ê thài-kàm ,  Kó͘-si̍t lâng Í-pek-bí-le̍k ,  thiaⁿ-kìⁿ in chiong Iâ-lī-bí tūi-lo̍h chíⁿ ;  hit-sî ông chē tī Piān-ngá-bín mn̂g-kháu , 8 Í-pek-bí-le̍k chiū chhut ông-kiong ,  tùi ông kóng , 9 Góa ê chú ,  góa ê ông ah ,  chiah ê lâng khoán-thāi sian-ti Iâ-lī-bí--ê ,  lóng sī pháiⁿ ;  ū kā i hiat-lo̍h chíⁿ ,  i ōe gō-sí tī-hia ;  in-ūi siâⁿ-lāi bô bí-niû , 10 Ông chiū hoan-hù Kó͘-si̍t lâng Í-pek-bí-le̍k kóng ,  Lí tùi chia tòa saⁿ-cha̍p lâng ,  thàn sian-ti Iâ-lī-bí iáu-bē sí ,  kiù i chhut chíⁿ , 11 Tùi án-ni ,  Í-pek-bí-le̍k chhōa chiah ê lâng saⁿ-kap khì ,  ji̍p ông-kiong ,  kàu khò͘-pâng ē ,  tùi-hia the̍h phòa-pò͘ kū-saⁿ ,  ēng soh tūi-lo̍h chíⁿ ,  kàu Iâ-lī-bí hia , 12 Kó͘-si̍t lâng Í-pek-bí-le̍k kā Iâ-lī-bí kóng ,  Lí ēng chiah ê phòa-pò͘ kap kū-saⁿ ,  chū tī koh-ē-khang ,  hē tī soh-téng ;  Iâ-lī-bí chiū chiàu án-ni kiâⁿ , 13 Án-ni ,  in chiū ēng soh pu̍ih Iâ-lī-bí chhut chíⁿ ;  Iâ-lī-bí iû-goân tòa tī khu-liû-só͘ ê īⁿ , 14 Se-tí-ka ông chhe lâng tòa sian-ti Iâ-lī-bí ji̍p Iâ-hô-hoa ê chhù tē saⁿ ê mn̂g ,  kàu i hia ;  ông chiū tùi Iâ-lī-bí kóng ,  Góa mn̄g lí chi̍t-hāng-sū ,  lí lóng m̄-thang ún-ba̍t tī góa , 15 Iâ-lī-bí ìn Se-tí-ka kóng ,  Góa nā kā lí kóng ,  lí kiám bô beh thâi-sí góa mah? góa nā chí-tiám lí ,  lí bô beh thiaⁿ , 16 Se-tí-ka ông àm-chīⁿ tùi Iâ-lī-bí chiù-chōa kóng ,  Hit-ê chhòng-chō lán ê oa̍h-miā ê Iâ-hô-hoa sī oa̍h--ê ,  góa chí I lâi chiù-chōa ,  góa tek-khak bô thâi lí ,  ia̍h m̄ chiong lí kau hō͘ chiah-ê siàu-siūⁿ lí ê sìⁿ-miā ê lâng ê chhiú , 17 Iâ-lī-bí tùi Se-tí-ka kóng ,  Iâ-hô-hoa bān-kun ê Siōng-tè ,  Í-sek-lia̍t ê Siōng-tè ,  án-ni kóng ,  Lí nā chhut-khì tâu-hâng Pa-pí-lûn ông ê kùi-cho̍k ,  lí ê sìⁿ-miā chiū ōe oa̍h-teh ,  chit ê siâⁿ put-tì hō͘ hé sio ;  lí kap lí ê choân-ke lóng ōe oa̍h , 18 Lí nā m̄ chhut--khì tâu-hâng Pa-pí-lûn ông ê kùi-cho̍k ,  chiū chit ê siâⁿ beh kau tī Ka-le̍k-tí lâng ê chhiú ;  in beh ēng hé sio--i ;  lí ia̍h bōe thoat-lī in ê chhiú , 19 Se-tí-ka ông tùi Iâ-lī-bí kóng ,  Góa kiaⁿ hiah-ê tâu-hâng Ka-le̍k-tí ê Iû-tāi lâng ,  kiaⁿ-kìⁿ Ka-le̍k-tí lâng chiong góa kau tī in ê chhiú ,  in ōe lêng-jio̍k góa , 20 Iâ-lī-bí kóng ,  Bōe--lah ,  Kiû lí thiaⁿ góa tùi lí só͘ kóng Iâ-hô-hoa ê ōe ,  án-ni lí chiū tit-tio̍h lī-ek ,  lí ê sìⁿ-miā iā ōe oa̍h--teh , 21 Lí nā m̄-khéng chhut--khì ,  Iâ-hô-hoa chí-sī góa ê ōe chiū-sī che:22 Khòaⁿ ah ,  Iû-tāi ông-kiong só͘ chhun ê hū-jîn-lâng beh tòa kàu Pa-pí-lûn ông ê kùi-cho̍k hia ,  chiah ê hū-jîn-lâng beh kóng ,  Lí ti-kí ê pêng-iú sái-sō lí ,  khah-iâⁿ lí ;  lí ê kha lok--lo̍h thô͘-bê ,  in chiū oa̍t-tńg-sin thè--khì , 23 Lâng beh chiong lí chiah ê bó͘ kap lí chiah ê kiáⁿ ,  tòa kàu Ka-le̍k-tí lâng hia ,  lí ia̍h bōe-ōe thoat-lī in ê chhiú ;  beh hō͘ Pa-pí-lûn ông ê chhiú lia̍h-tio̍h ;  lí iā beh liân-lūi chit ê siâⁿ siū hé sio , 24 Se-tí-ka tùi Iâ-lī-bí kóng ,  Bo̍h-tit hō͘ lâng chai chiah ê ōe ,  lí chiū bōe sí , 25 Kùi-cho̍k nā thiaⁿ-kìⁿ góa ū kap lí kóng-ōe ,  in chiū lâi chhē lí ,  mn̄g lí kóng ,  Lí kā ông kóng sím-mi̍h ,  m̄-thang tùi goán ún-ba̍t ,  goán chiū bô hō͘ lí sí ;  ông tùi lí kóng sím-mi̍h ,  ia̍h lóng tio̍h kā goán kóng ; 26 lí chiū tio̍h kā in kóng ,  Góa tī ông ê bīn-chêng khún-kiû i bo̍h-tit hō͘ góa koh ji̍p Iok-ná-tan ê chhù ,  lâi sí tī-hia , 27 Āu-lâi chèng kùi-cho̍k lâi chhē Iâ-lī-bí ,  mn̄g i ;  i chiū chiàu ông só͘ hoan-hù it-chhè ê ōe lâi ìn in ,  In chiū soah ,  bô koh kap i kóng-ōe ;  in-ūi sū-chêng bô lō͘-chhut , 28 Tùi án-ni ,  Iâ-lī-bí iû-goân tòa tī khu-liû-só͘ ê īⁿ-lāi ;  ti̍t-kàu Iâ-lō͘-sat-léng siū-chhú ê ji̍t , 
