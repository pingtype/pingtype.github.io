1 Goān góa ê thâu-khak chòe chúi-chôaⁿ ,  góa ê ba̍k-chiu chòe ba̍k-sái ê goân-thâu ;  góa thang ūi góa ê peh-sìⁿ-tiong siū-thâi ê lâng ,  ji̍t-mî thî-khàu , 2 Goān góa tī khòng-iá ū chhut-gōa lâng hioh-mî ê só͘-chāi ,  góa chiū thang khì-sak góa ê peh-sìⁿ lâi lī-khui in ;  in-ūi in lóng sī kiâⁿ kan-îm--ê ,  sī kiâⁿ khúi-chà ê tóng-lūi , 3 In kńg-oan in ê chi̍h chhin-chhiūⁿ keng lâi kóng pe̍h-chha̍t ;  in tī kok-lāi ke-thiⁿ sè-le̍k ,  m̄-sī ūi-tio̍h chin-si̍t ;  chiū-sī pháiⁿ-liáu koh pháiⁿ ,  iā m̄-bat Góa ;  che sī Iâ-hô-hoa kóng--ê , 4 Lín ta̍k-lâng tio̍h tî-hông i ê chhù-piⁿ ,  lóng m̄-thang sìn-khò hiaⁿ-tī ;  in-ūi hiaⁿ-tī it-chīn saⁿ môa-phiàn ;  chhù-piⁿ lóng sì-kòe kiâⁿ ,  húi-pòng lâng , 5 In ta̍k-lâng khi-phiàn chhù-piⁿ ;   m̄-goān kóng chin-si̍t ;  in kà-sī in ê chi̍h kóng pe̍h-chha̍t ;  tio̍h-bôa chòe-pháiⁿ , 6 Lí khiā-khí tī khúi-chà-tiong ;  in in-ūi khúi-chà m̄-khéng jīn-bat Góa ;  che sī Iâ-hô-hoa kóng--ê , 7 Só͘-í bān-kun ê Iâ-hô-hoa án-ni kóng ,  Khòaⁿ ah ,  Góa beh chiong in iûⁿ-hòa lâi thoàn-liān in ;  nā bô ,  Góa in-ūi Góa ê peh-sìⁿ beh cháiⁿ-iūⁿ chòe ah?8 In ê chi̍h sī hāi-sí lâng ê chìⁿ ;  sī kóng khúi-chà ;  lâng-lâng tùi i ê chhù-piⁿ chhùi kóng pêng-an ,  sim-lāi teh siàu-siūⁿ i , 9 Iâ-hô-hoa kóng ,  Góa kiám bô in-ūi chiah ê sū lâi pān in mah? Góa ê sim kiám bô beh tùi chit hō ê kok-bîn lâi pò-siû mah?10 Góa beh ūi-tio̍h soaⁿ-niá thî-khàu pi-ai ,  ūi-tio̍h khòng-iá ê chháu-tiûⁿ chhut-siaⁿ ai-háu ;  in-ūi in í-keng sio-lio--khì ,  sīm-chì bô lâng keng-kè ;  lâng iā bô thiaⁿ-kìⁿ cheng-siⁿ ê siaⁿ ;  khong-tiong ê pe-chiáu kap tōe-chiūⁿ ê iá-siù lóng cháu-láu-khì , 11 Góa beh hō͘ Iâ-lō͘-sat-léng piàn-chòe thô͘-tui ,  chòe iá-káu khiā-khí ê só͘-chāi ;  iā beh hō͘ Iû-tāi chiah ê siâⁿ pha-hng ,  bô lâng khiā-khí , 12 Chī-chūi sī tì-hūi ê lâng thang bêng-pe̍k chit-ê ah? Iâ-hô-hoa ê chhùi tùi chī-chūi kóng ,  hō͘ i thang thoân-pò ah? chit ê tōe siáⁿ-sū bia̍t-bô ,  sio-húi chhin-chhiūⁿ khòng-iá ,  sīm-chì bô lâng keng-kè ah?13 Iâ-hô-hoa kóng ,  In-ūi in ū khì-sak Góa só͘ siat tī in ê bīn-chêng ê lu̍t-hoat ,  bô thiaⁿ Góa ê siaⁿ ,  iā bô kiâⁿ i ; 14 to̍k-to̍k chiàu in ê sim ê kong-ngī lâi kiâⁿ ,  koh thàn chiah ê Pa-le̍k ,  chiū-sī in ê lia̍t-chó͘ só͘ kà-sī ê ; 15 só͘-í bān-kun ê Iâ-hô-hoa ,  Í-sek-lia̍t ê Siōng-tè ,  án-ni kóng ,  Khòaⁿ ah ,  Góa beh chiong in-tîn hō͘ chit ê peh-sìⁿ chia̍h ,  koh chiong khó͘ ê chúi hō͘ in lim , 16 Góa iā beh sì-sòaⁿ in tī lia̍t-pang-tiong ,  chiū-sī in kap in ê lia̍t-chó͘ m̄-bat ê pang-kok ;  iā beh hō͘ to-kiàm tui-jip in ,  kàu Góa it-chīn châu-bia̍t in , 17 Bān-kun ê Iâ-hô-hoa án-ni kóng ,  Tio̍h tì-ì siūⁿ ,  kiò hiah ê thòe lâng khàu ê hū-jîn-lâng lâi ,  iā chhe lâng khì chhē hiah ê gâu ê hū-jîn-lâng ,  hō͘ in lâi ; 18 in tio̍h kín-kín lâi ,  ūi lán chhut-siaⁿ háu ,  hō͘ lán ba̍k-sái ti̍t-ti̍t lâu ,  hō͘ lán ê ba̍k-chiu-phê chhèng-chhut chúi , 19 In-ūi thiaⁿ-kìⁿ ai-siong ê siaⁿ tùi Sek-an chhut ,  kóng ,  Lán cháiⁿ-iūⁿ soe-pāi! tōa-tōa kiàn-siàu ,  in-ūi lán lī-khui thó͘-tōe ,  in-ūi lâng ū thiah-húi lán ê chhù-the̍h , 20 Lín chiah ê hū-jîn-lâng ah ,  tio̍h thiaⁿ Iâ-hô-hoa ê ōe ,  hī-khang tio̍h thiaⁿ-siū I ê chhùi só͘ kóng ê ōe ,  tio̍h kà-sī lín ê cha-bó͘-kiáⁿ thî-khàu ,  ta̍k-ê tio̍h kà-sī in ê chhù-piⁿ chhiùⁿ ai-ko , 21 In-ūi sí-bô chiūⁿ-lâi lán ê thang-á-mn̂g ,  ji̍p lán ê kiong-tiān ;  tùi gōa-bīn châu-bia̍t hiah ê gín-ná ,  tùi ke-lō͘ châu-bia̍t hiah ê siàu-liân lâng , 22 Lí tio̍h kā in kóng ,  Iâ-hô-hoa án-ni kóng ,  Lâng ê sin-si beh chhin-chhiūⁿ pùn-sò ,  hiat tī kau-iá ;  koh chhin-chhiūⁿ siu-koah ê lâng ka-chiah-āu só͘ ka-la̍uh chi̍t-pé-á ê tiū-á ,  bô lâng khioh--i , 23 Iâ-hô-hoa án-ni kóng ,  Tì-hūi ê lâng ,  bo̍h-tit in-ūi i ê tì-hūi lâi khoa-kháu ;  ióng-béng ê lâng ,  bo̍h-tit in-ūi i ê ióng-béng lâi khoa-kháu ;  hó-gia̍h ê lâng ,  bo̍h-tit in-ūi i ê hó-gia̍h lâi khoa-kháu , 24 Kìⁿ-nā ài khoa-kháu--ê ,  tio̍h in-ūi chit-ê lâi khoa-kháu ,  chiū-sī i bat Góa ,  chai Góa sī Iâ-hô-hoa ,  kiâⁿ chû-ài ,  kong-pêng ,  kong-gī tī tōe--nih-ê ;  in-ūi Góa lia̍h chiah-ê chòe hoaⁿ-hí ;  che sī Iâ-hô-hoa kóng--ê , 25 Iâ-hô-hoa kóng ,  Khòaⁿ ah ,  ji̍t-chí beh kàu ,  Góa beh hêng-hoa̍t it-chhè siū kat-lé--ê ,  bô siū kat-lé--ê ; 26 chiū-sī Ai-ki̍p ,  Iû-tāi ,  Í-tong ,  A-bûn-cho̍k ,  Mô͘-ap lâng ;  kap it-chhè khiā-khí khòng-iá thì pìn-piⁿ--ê ;  in-ūi lia̍t-kok lóng bô siū kat-lé ;  Í-sek-lia̍t lâng ê sim ia̍h bô siū kat-lé , 
