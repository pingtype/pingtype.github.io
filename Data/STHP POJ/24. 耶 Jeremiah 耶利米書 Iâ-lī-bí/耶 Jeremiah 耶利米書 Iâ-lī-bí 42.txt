1 Chèng kun-tiúⁿ kap Ka-lī-a ê kiáⁿ Iok-hap-lân ,  kap Hô-sa-ngá ê kiáⁿ Iâ-sat-nî-a ,  í-ki̍p chèng peh-sìⁿ ,  tùi sòe kàu tōa ,  lóng chìn-chêng lâi , 2 Tùi sian-ti Iâ-lī-bí kóng ,  Kiû lí chún goán tī lí ê bīn-chêng só͘ kiû ,  thòe goán chiah ê chhun ê lâng kî-tó Iâ-hô-hoa lí ê Siōng-tè ;  goán pún-jiân chin-chōe ,  taⁿ só͘-chhun-ê chin-chió ,  che sī lí chhin-ba̍k khòaⁿ-kìⁿ--ê , 3 Goān Iâ-hô-hoa lí ê Siōng-tè chí-sī goán só͘ tio̍h kiâⁿ ê lō͘ ,  só͘ tio̍h chòe ê sū , 4 Sian-ti Iâ-lī-bí kā in kóng ,  Góa í-keng thiaⁿ-kìⁿ ;  hó ,  góa beh chiàu lín ê ōe ,  kî-tó Iâ-hô-hoa lín ê Siōng-tè ;  bô-lūn Iâ-hô-hoa ìn lín sím-mi̍h ,  góa tek-khak lóng beh kā lín kóng ,  bô tùi lín khǹg-ba̍t chi̍t-kù , 5 Tùi án-ni in kā Iâ-lī-bí kóng ,  Goán nā bô chiàu Iâ-hô-hoa lí ê Siōng-tè chhe lí lâi kóng it-chhè ê ōe khì kiâⁿ ,  chiū goān Iâ-hô-hoa tī lí goán ê tiong-kan chòe chin-si̍t tiong-sìn ê kan-chèng , 6 Goán chit-sî chhiáⁿ lí kàu Iâ-hô-hoa goán ê Siōng-tè ê bīn-chêng ;  I só͘ kóng--ê ,  bô lūn sī hó sī pháiⁿ ,  goán lóng beh thiaⁿ-thàn I ê ōe ;  goán thiaⁿ-thàn Iâ-hô-hoa goán ê Siōng-tè ê ōe ,  chiū thang tit-tio̍h heng-thong , 7 Kè cha̍p-ji̍t ,  ū Iâ-hô-hoa ê ōe lîm-kàu Iâ-lī-bí , 8 I chiū chiong Ka-lī-a ê kiáⁿ Iok-hap-lân ,  í-ki̍p kap i saⁿ-kap tī-teh ê chèng kun-tiúⁿ ,  kap chèng peh-sìⁿ ,  tùi sòe kàu tōa ,  lóng kiò in lâi ; 9 tùi in kóng ,  Iâ-hô-hoa Í-sek-lia̍t ê Siōng-tè ,  chiū-sī lín chhe góa kàu I ê bīn-chêng lâi hiàn lín só͘ kiû--ê , 10 I án-ni kóng ,  Lín nā iû-goân beh tiàm tī chit só͘-chāi ,  Góa chiū beh kiàn-chō lín ,  bô húi-hoāi lín ;  beh chai-pôe lín ,  bô pu̍ih-chhut lín ;  in-ūi Góa ū thè-hóe Góa só͘ kàng hō͘ lín ê chai-ē , 11 Bo̍h-tit kiaⁿ lín só͘ kiaⁿ ê Pa-pí-lûn ông ;  Iâ-hô-hoa kóng ,  Bo̍h-tit kiaⁿ--i ;  in-ūi Góa kap lín tī-teh ,  beh chín-kiù lín ,  hō͘ lín thoat-lī i ê chhiú , 12 Góa beh lîn-bín lín ,  hō͘ in ia̍h lîn-bín lín ;  hō͘ lín tò-lâi pún só͘-chāi , 13 Siat-sú lín kóng ,  Goán m̄ tiàm chit só͘-chāi ,  án-ni chiū-sī lín m̄ thiaⁿ-thàn Iâ-hô-hoa lín ê Siōng-tè ê ōe , 14 Nā kóng ,  M̄--ah ,  goán beh ji̍p--khì Ai-ki̍p tōe ;  tī-hia bô khòaⁿ-kìⁿ kau-chiàn ,  bô thiaⁿ-kìⁿ sàu-kak ê siaⁿ ,  ia̍h put-tì bô thang chia̍h lâi iau-gō ;  goán beh tòa hia khiā-khí , 15 Taⁿ lín Iû-tāi só͘ chhun ê peh-sìⁿ ah ,  tio̍h thiaⁿ Iâ-hô-hoa ê ōe ;  bān-kun ê Iâ-hô-hoa Í-sek-lia̍t ê Siōng-tè án-ni kóng ,  Lín nā kèng-jiân ngī-phīⁿ beh khì Ai-ki̍p ,  tòa hia kià-kha , 16 chiū lín só͘ kiaⁿ ê to-kiàm beh tī-hia jip-tio̍h lín tī Ai-ki̍p tōe ;  koh lín só͘ kiaⁿ ê ki-hng ,  beh tī Ai-ki̍p tōe kā lín tè-tiâu-tiâu ;  lín beh sí tī-hia , 17 Kìⁿ-nā ngī-phīⁿ beh khì Ai-ki̍p ,  kià-kha tī-hia ê lâng ,  lóng beh án-ni ;  in beh tùi to-kiàm ,  tùi ki-hng ,  tùi un-e̍k lâi sí ;  kî-tiong bô chi̍t-ê lâu--teh ,  ia̍h bô chi̍t-ê thoat-lī Góa só͘ kàng hō͘ in ê chai-ē , 18 In-ūi bān-kun ê Iâ-hô-hoa Í-sek-lia̍t ê Siōng-tè ,  án-ni kóng ,  Góa ū cháiⁿ-iūⁿ chiong Góa ê siū-khì kap tōa siū-khì piàⁿ tī Iâ-lō͘-sat-léng khiā-khí ê peh-sìⁿ ;  lín khì Ai-ki̍p ê sî ,  Góa ia̍h beh chiàu án-ni chiong Góa ê tōa siū-khì piàⁿ tī lín ê sin-chiūⁿ ;  hō͘ lín chiâⁿ-chòe thang chiù-chó͘ ,  thang gông-ngia̍h ,  thang lóe-mē ,  thang lêng-jio̍k ;  lín ia̍h bô koh khòaⁿ-kìⁿ chit ê só͘-chāi , 19 Lín Iû-tāi só͘ chhun ê peh-sìⁿ ah ,  Iâ-hô-hoa lūn-kàu lín ū kóng ,  Bo̍h-tit khì Ai-ki̍p ;  lín tio̍h khak-si̍t chai ,  góa kin-á-ji̍t ū chèng-bêng khoàn-kài lín lah , 20 Lín kiâⁿ chha-biū liân-lūi ka-kī ;  in-ūi lín chhe góa kàu Iâ-hô-hoa lín ê Siōng-tè hia ,  kóng ,  Kiû lí thòe goán kî-tó Iâ-hô-hoa ,  lán ê Siōng-tè ;  chiàu Iâ-hô-hoa lán ê Siōng-tè it-chhè só͘ kóng--ê ,  kā goán kóng ;  goán beh kiâⁿ--i , 21 Góa kin-á-ji̍t ū kā lín kóng lah ;  nā-sī lín ê Siōng-tè Iâ-hô-hoa ê siaⁿ ,  kap I chhe góa it-chhè chí-sī lín--ê ,  lín lóng bô chun-thàn , 22 Taⁿ lín tio̍h khak-si̍t chai ,  lín tī só͘ beh khì kià-kha ê tōe ,  beh tùi to-kiàm ,  tùi ki-hng ,  tùi un-e̍k lâi sí , 
