1 Sian-ti Iâ-lī-bí tùi Iâ-lō͘-sat-léng kià-phoe hō͘ siū-lia̍h iáu tī-teh--ê ê lāu-tōa ,  kap chiah ê chè-si ,  sian-ti ,  chèng peh-sìⁿ ,  chiū-sī Nî-pò͘-kah-nî-sat tùi Iâ-lō͘-sat-léng lia̍h kàu Pa-pí-lûn--ê , 2 (Che sī tī Iâ-ko-nî-ngá ông kap thài-hō͘ ,  thài-kàm ,  kap Iû-tāi Iâ-lō͘-sat-léng ê kùi-cho̍k ,  í-ki̍p kang-chhiūⁿ ,  thih-chhiūⁿ ,  lóng lī-khui Iâ-lō͘-sat-léng ê liáu-āu , )3 Hit-tiuⁿ phoe thok-tiōng Sa-hoan ê kiáⁿ Í-lī-a-sat ,  kap Hi-le̍k-ka ê kiáⁿ Ki-má-lī ,  tòa--khì ;  chí(**chit) nn̄g lâng chiū-sī Iû-tāi ông Se-tí-ka chhe--khì Pa-pí-lûn ,  kìⁿ Pa-pí-lûn ông Nî-pò͘-kah-nî-sat--ê , 4 Phoe-lāi kóng: Bān-kun ê Iâ-hô-hoa ,  Í-sek-lia̍t ê Siōng-tè ,  tùi it-chhè siū-lia̍h-khì--ê ,  chiū-sī Góa hō͘ in tùi Iâ-lō͘-sat-léng siū-lia̍h kàu Pa-pí-lûn ê lâng ,  án-ni kóng , 5 Lín tio̍h khí-chhù lâi khiā-khí ;  choh-hn̂g lâi chia̍h i ê ké-chí ; 6 Chhōa-bó͘ lâi siⁿ-kiáⁿ ,  cha-bó͘-kiáⁿ ;  kā lín ê kiáⁿ chhōa-bó͘ ;  hō͘ lín ê cha-bó͘-kiáⁿ chhut-kè ;  hō͘ in siⁿ-kiáⁿ ,  cha-bó͘-kiáⁿ ;  thang tī-hia ke-thiⁿ chōe-chōe ,  bô kiám-chió , 7 Góa só͘ hō͘ lín siū-lia̍h--khì hit ê siâⁿ ,  lín tio̍h tô͘-bô͘ i ê pêng-an ,  thòe i kî-tó Iâ-hô-hoa ;  in-ūi i tit-tio̍h pêng-an ,  lín ia̍h tè i pêng-an , 8 Bān-kun ê Iâ-hô-hoa ,  Í-sek-lia̍t ê Siōng-tè ,  án-ni kóng ,  Bo̍h-tit hō͘ lín tiong-kan ê sian-ti kap pok-kòa--ê ín-iú ;  ia̍h bo̍h-tit sìn lín ê bāng ,  chiū-sī lín só͘ bāng-kìⁿ--ê , 9 In-ūi in thok Góa ê miâ tùi lín soan-thoân pe̍h-chha̍t-ōe ;  Góa pēng-bô chhe in ;  che sī Iâ-hô-hoa kóng--ê , 10 In-ūi Iâ-hô-hoa án-ni kóng ,  Pa-pí-lûn chhit-cha̍p nî ê kî-hān í-keng móa ,  Góa beh lîm-kàu lín ,  chiâⁿ Góa tùi lín só͘ kóng ê hó-ōe ;  hō͘ lín tò-lâi chit ê só͘-chāi , 11 Iâ-hô-hoa kóng ,  Góa chai Góa tùi lín só͘ chûn ê ì-sù ,  sī siúⁿ-sù pêng-an ê ì-sù ,  m̄-sī kàng chai-ē ;  beh hō͘ lín bé-kéng ū ǹg-bāng , 12 Hit-sî lín beh kiû-kiò Góa ,  beh khì kî-tó Góa ,  Góa beh thiaⁿ lín , 13 Lín beh chhē Góa ,  lâi tú-tio̍h ;  in-ūi lín beh choan-sim chhē Góa , 14 Iâ-hô-hoa kóng: Góa beh hō͘ lín chhē-tio̍h ;  Góa ia̍h beh hō͘ lín siū-lia̍h ê lâng tò-tńg--lâi ;  beh tùi Góa só͘ kóaⁿ lín kàu ê ta̍k-kok ta̍k só͘-chāi chū-chi̍p lín ;  ia̍h beh hō͘ lín tò-lâi pún só͘-chāi ,  chiū-sī Góa só͘ hō͘ lín tùi hia siū-lia̍h--ê ;  che sī Iâ-hô-hoa kóng--ê , 15 In-ūi lín kóng ,  Iâ-hô-hoa tī Pa-pí-lûn kā goán heng-khí sian-ti , 16 Taⁿ Iâ-hô-hoa lūn-kàu chē Tāi-pi̍t pó-chō ê ông ,  ia̍h lūn-kàu tiàm tī chit ê siâⁿ ê chèng peh-sìⁿ ,  chiū-sī bô kap lín saⁿ-kap siū-lia̍h ê hiaⁿ-tī ; 17 bān-kun ê Iâ-hô-hoa án-ni kóng ,  Khòaⁿ ah ,  Góa beh ēng to-kiàm ,  ēng ki-hng ēng un-e̍k ,  kàu tī in ;  hō͘ in chhin-chhiūⁿ ke̍k-pháiⁿ ê bû-hoa-kó ,  pháiⁿ kàu bōe-chia̍h-tit , 18 Góa beh ēng to-kiàm ,  ēng ki-hng ,  ēng un-e̍k tui-jip in ;  hō͘ in liû-lo̍h tī thiⁿ-ē bān-kok ;  tī Góa kóaⁿ in kàu ê ta̍k-kok ,  chòe thang chiù-chó͘ ,  thang gông-ngia̍h thang ki-chhì ,  thang lêng-jio̍k--ê , 19 Iâ-hô-hoa kóng ,  Che sī in-ūi in bô thiaⁿ-thàn Góa ê ōe ,  chiū-sī Góa chhe Góa chiah ê lô͘-po̍k chèng sian-ti kā in kóng ê ōe ;  sī chá-chá khí-lâi chhe in ;  chóng-sī lín bô thiaⁿ ;  che sī Iâ-hô-hoa kóng--ê , 20 Só͘-í lín it-chhè siū-lia̍h--khì ê ,  chiū-sī Góa tùi Iâ-lō͘-sat-léng chhe kàu Pa-pí-lûn--ê ,  lín lóng tio̍h thiaⁿ Iâ-hô-hoa ê ōe , 21 Bān-kun ê Iâ-hô-hoa ,  Í-sek-lia̍t ê Siōng-tè ,  án-ni kóng ,  lūn-kàu Ko-nāi-ngá ê kiáⁿ A-hap ,  kap Má-se-ngá ê kiáⁿ Se-tí-ka ,  in thok Góa ê miâ tùi lín soan-thoân pe̍h-chha̍t: Khòaⁿ ah ,  Góa beh chiong in kau tī Pa-pí-lûn ông Nî-pò͘-kah-nî-sat ê chhiú ;  i beh tī lín ê bīn-chêng thâi in , 22 Iû-tāi siū-lia̍h ê chèng-lâng tī Pa-pí-lûn--ê ,  beh ēng chí(**chit) nn̄g lâng chòe ōe-pìⁿ chiù-chó͘ lâng ,  kóng ,  Goān Iâ-hô-hoa hō͘ lí chhin-chhiūⁿ Se-tí-ka A-hap ,  hō͘ Pa-pí-lûn ông ēng hé sio--i , 23 In tī Í-sek-lia̍t-tiong chòe-chhut kiàn-siàu ê sū ;  îm in chhù-piⁿ ê bó͘ ;  koh thok Góa ê miâ soan-thoân pe̍h-chha̍t ,  Góa só͘ bô bēng-lēng in--ê ;  chai--ê sī Góa ,  chòe kan-chèng--ê ia̍h sī Góa ;  che sī Iâ-hô-hoa kóng--ê , 24 Lūn Nî-hi-lân lâng Sī-má-ngá ,  lí tio̍h kóng , 25 Bān-kun ê Iâ-hô-hoa ,  Í-sek-lia̍t ê Siōng-tè ,  án-ni kóng ,  Lí bat ēng ka-kī ê miâ kià phoe hō͘ Iâ-lō͘-sat-léng ê chèng peh-sìⁿ ,  kap chè-si Má-se-ngá ê kiáⁿ Se-hoan-ngá ,  kap chèng chè-si kóng , 26 Iâ-hô-hoa ū siat-li̍p lí chòe chè-si ,  lâi thòe chè-si Iâ-hô-iâ-tāi ,  hō͘ lín kam(**kàm)-tok Iâ-hô-hoa ê chhù ,  thang chiong it-chhè khong-khám ka-kī chheng chòe sian-ti ê lâng ,  ēng chhâ-kê kā i kê ,  ēng só kā i só , 27 Hiān-kim A-ná-tu̍t lâng Iâ-lī-bí tùi lín ka-kī chheng chòe sian-ti ,  lín siáⁿ-sū bô chek-pī i ah?28 In-ūi i kià-phoe kàu Pa-pí-lûn ,  kā goán kóng ,  Siū-lia̍h ê sî beh kú-tn̂g ;  lín tio̍h khí chhù lâi khiā-khí ;  choh-hn̂g lâi chia̍h ké-chí , 29 Chè-si Se-hoan-ngá chiū chiong chit tiuⁿ phoe tha̍k hō͘ sian-ti Iâ-lī-bí thiaⁿ , 30 Tùi án-ni ,  Iâ-hô-hoa ê ōe lîm-kàu Iâ-lī-bí kóng , 31 Lí tio̍h kià phoe hō͘ it-chhè siū-lia̍h ê lâng kóng ,  Iâ-hô-hoa lūn-kàu Nî-hi-lân lâng Sī-má-ngá kóng ,  In-ūi Sī-má-ngá tùi lín soan-thoân--ê ;  Góa bô chhe i ,  i hō͘ lín óa-khò pe̍h-chha̍t ; 32 só͘-í Iâ-hô-hoa án-ni kóng ,  Góa beh hêng-hoa̍t Nî-hi-lân lâng Sī-má-ngá ,  kap i ê hō͘-è ;  i tek-khak bô lâu chi̍t lâng khiā-khí tī chit ê peh-sìⁿ ê tiong-kan ;  ia̍h bô thang khòaⁿ-kìⁿ Góa só͘ beh siúⁿ-sù Góa ê peh-sìⁿ ê hok-khì ;  in-ūi i kóng pōe-ge̍k Iâ-hô-hoa ê ōe ;  che sī Iâ-hô-hoa kóng--ê , 
