1 Iâ-hô-hoa án-ni kóng ,  Lí lo̍h-khì Iû-tāi ông ê kiong-lāi ;  tī-hia kóng chit ê ōe ,  kóng , 2 Chē Tāi-pi̍t pó-chō ê Iû-tāi ông ah ,  lí kap lí ê jîn-sîn í-ki̍p ji̍p chiah ê mn̂g ê peh-sìⁿ ,  lóng tio̍h thiaⁿ Iâ-hô-hoa ê ōe , 3 Iâ-hô-hoa án-ni kóng ,  Lín tio̍h kiâⁿ kong-pêng kap kong-gī ,  chín-kiù siū chhiúⁿ-toa̍t--ê thoat-lī ap-chè lâng--ê ê chhiú ;  m̄-thang ēng kiông-pō khi-hū chhut-gōa lâng ,  kap ko͘-jî kóaⁿ-hū ;  tī chit ê só͘-chāi ia̍h m̄-thang lâu bô-chōe ê lâng ê huih , 4 Lín nā jīn-chin kiâⁿ chit ê tāi-chì ,  chiū beh ū chē Tāi-pi̍t pó-chō ê ông ,  i kap i ê jîn-sîn peh-sìⁿ ,  he̍k-sī chē-chhia ,  he̍k-sī khiâ-bé ,  ji̍p chit ê chhù ê mn̂g , 5 Lín nā m̄-thiaⁿ chiah ê ōe ,  Iâ-hô-hoa kóng ,  Góa kí pún-sin lâi chiù-chōa ,  chit keng chhù beh pìⁿ-chòe pha-hng , 6 Iâ-hô-hoa lūn-kàu Iû-tāi ông ê ke án-ni kóng ,  Góa khòaⁿ lí chhin-chhiūⁿ Ki-lia̍t ,  chhin-chhiūⁿ Lī-pa-lùn ê bé-liu ;  chóng-sī Góa tek-khak hō͘ lí pìⁿ-chòe khòng-iá ,  chòe bô lâng khiā-khí ê siâⁿ , 7 Góa beh pī-pān kiâⁿ húi-bia̍t ê lâng ,  ta̍k-ê kia̍h ke-si kong-kek lí ;  in beh chhò lí siōng-hó ê pek-hiuⁿ-chhiū ,  hiat-lo̍h hé , 8 Chōe-chōe kok ê lâng beh keng-kè chit ê siâⁿ ,  ta̍k-ê saⁿ-kap kóng ,  Iâ-hô-hoa siáⁿ-sū án-ni khoán-thāi chit ê tōa siâⁿ ah?9 In beh ìn kóng ,  Sī in-ūi in khì-sak Iâ-hô-hoa in ê Siōng-tè ê iok ,  ho̍k-sāi kèng-pài pa̍t ê siōng-tè , 10 Bo̍h-tit ūi-tio̍h sí-lâng thî-khàu ,  bo̍h-tit ūi-tio̍h i pi-siong ;  tio̍h in-ūi siū chhian-sóa ê lâng tōa-tōa thî-khàu ;  in-ūi i bōe koh tò--lâi ,  ia̍h bōe koh kìⁿ-tio̍h i ê pún-kok , 11 In-ūi lūn-kàu Iû-tāi ông Iok-se-a ê kiáⁿ Sa-liông ,  sòa-chiap i ê lāu-pē Iok-se-a chòe ông ,  āu-lâi lī-khui chit ê só͘-chāi--ê ,  Iâ-hô-hoa ū án-ni kóng , 12 I tek-khak bô koh tò--lâi chia ;  chiū-sī beh sí tī hō͘ lâng lia̍h-khì ê tōe-hng ,  bô koh khòaⁿ-kìⁿ chit ê tōe-hng , 13 Hit ê ēng put-gī lâi khí chhù ,  ēng bô kong-tō lâi khí lâu ;  pe̍h-pe̍h kah lâng chòe i ê kang ,  bô hō͘ lâng kang-chîⁿ ;  hit lâng ū chai-ē ah , 14 I kóng ,  Góa beh ūi pún-sin khí tōa-chhù ,  kap thong-hong ê lâu ;  ūi ka-kī khui tōa thang ,  ēng pek-hiuⁿ-chhâ chòe thian-lô-pán ;  ēng gûn-chu lâi iû , 15 Lí jia̍t-sim tī pek-hiuⁿ-chhâ ê kong-chok ,  chiū ōe chòe ông mah? Lí ê lāu-pē kiám m̄-sī ia̍h chia̍h ,  ia̍h lim ,  ia̍h kiâⁿ kong-pêng kap kong-gī mah? Hit-sî i tit-tio̍h hok-khì , 16 I pān-lí khùn-khó͘ kap sòng-hiong lâng ê àn-kiāⁿ ,  i chiū tit-tio̍h hok-khì ;  án-ni kiám m̄-sī bat Góa mah? che sī Iâ-hô-hoa kóng--ê , 17 To̍k-to̍k lí ê ba̍k-chiu ,  lí ê sim ,  chù-ì tham-sim ,  lâu bô-chōe ê lâng ê huih ,  kiâⁿ ap-chè kap kiông-pō , 18 Só͘-í Iâ-hô-hoa lūn-kàu Iû-tāi ông Iok-se-a ê kiáⁿ ,  Iok-ngá-kèng ,  án-ni kóng ,  Lâng bô beh ūi-tio̍h i ai-siong ,  kóng ,  Ai-ah ,  góa ê hiaⁿ! á-sī ,  Ai--ah ,  góa ê tōa-chí! ia̍h bô in-ūi i ai-siong ,  kóng ,  Ai--ah ,  góa ê chú! á-sī ,  Ai--ah ,  i ê êng-kng!19 I beh hō͘ lâng tâi ,  chhin-chhiūⁿ tâi lû chi̍t-iūⁿ ;  beh thoa--chhut-khì ,  hiat tī Iâ-lō͘-sat-léng ê siâⁿ-gōa , 20 Lí tio̍h chiūⁿ Lī-pa-lùn ai-khàu ,  tī Pa-san chhut-siaⁿ ,  tùi A-pa-lîm ai-khàu ;  in-ūi lí só͘ chhin-ài--ê lóng húi-bia̍t lah , 21 Tng lí heng-thong ê sî ,  Góa chiū tùi lí kóng ;  lí kóng ,  Góa m̄ thiaⁿ ;  lí tùi siàu-liân í-lâi ,  lóng sī chit-khoán ,  m̄ thiaⁿ-thàn Góa ê ōe , 22 Lí ê bo̍k-chiá beh hō͘ hong chhe--khì ;  lí só͘ chhin-ài--ê beh hō͘ lâng lia̍h--khì ;  hit-sî lí tek-khak in-ūi lí it-chhè ê pháiⁿ lâi làu-khùi kiàn-siàu , 23 Lí khiā-khí Lī-pa-lùn ,  choh siū tī pek-hiuⁿ-chhiū--ê ,  thòng-khó͘ lîm-kàu lí ,  thàng-thiàⁿ chhin-chhiūⁿ beh siⁿ-kiáⁿ ê hū-jîn-lâng ;  hit-sî lí ê khó-lîn kàu cháiⁿ-iūⁿ!24 Iâ-hô-hoa kóng ,  Góa kí Góa ê éng-oa̍h lâi chiù-chōa ,  sui-jiân Iû-tāi ông ,  Iok-ngá-kèng ê kiáⁿ Ko-nî-ngá ,  sī Góa chiàⁿ-chhiú kài-ìn ê chhiú-chí ,  ia̍h beh kā lí pak--khí-lâi , 25 Koh Góa beh chiong lí kau hō͘ siàu-siūⁿ lí ê sìⁿ-miā ê lâng ê chhiú ;  kap lí só͘ m̄-káⁿ kìⁿ i ê bīn ê lâng ê chhiú ,  chiū-sī Pa-pí-lûn ông Nî-pò͘-kah-nî-sat ê chhiú ,  kap Ka-le̍k-tí lâng ê chhiú , 26 Góa ia̍h beh kóaⁿ lí ,  kap siⁿ lí ê lāu-bú ,  kàu pa̍t-kok ,  m̄-sī lín chhut-sì ê só͘-chāi ;  lín beh sí tī-hia , 27 Chóng-sī in ê sim chin ài tò--khì ê só͘-chāi bōe-tit-thang tò--khì , 28 Ko-nî-ngá chit-lâng sī siū khòaⁿ-khin ,  í-keng phòa ê hûi-khì mah? sī bô thang hoaⁿ-hí ê khì-kū mah? i kap i ê hō͘-è ,  siáⁿ-sū siū kóaⁿ ,  hiat tī in só͘ m̄ bat ê tōe ah?29 Tōe ah ,  tōe ah ,  tōe ah ,  tio̍h thiaⁿ Iâ-hô-hoa ê ōe ; 30 Iâ-hô-hoa án-ni kóng ,  Tio̍h kí chit-lâng bô kiáⁿ ,  it-seng bōe tit-tio̍h heng-thong--ê ;  in-ūi i ê hō͘-è ê tiong-kan ,  bô koh ū chi̍t-lâng tit-tio̍h heng-thong ,  ōe chē tī Tāi-pi̍t ê pó-chō ,  lâi tī-lí Iû-tāi , 
