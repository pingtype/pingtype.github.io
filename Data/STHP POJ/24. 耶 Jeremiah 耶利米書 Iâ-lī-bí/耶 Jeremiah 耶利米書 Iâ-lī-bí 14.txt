1 Lūn-kàu khòng-hān ê sū ,  Iâ-hô-hoa ê ōe lîm-kàu Iâ-lī-bí , 2 Iû-tāi pi-ai ,  siâⁿ-mn̂g soe-pāi ,  lâng chhēng o͘-saⁿ chē tī thô͘-kha ;  Iâ-lō͘-sat-léng pi-ai ê siaⁿ thàu kàu téng-bīn , 3 In ê sè-ka chhe gín-ná-kang khì chhiūⁿ-chúi ;  in kàu chíⁿ--nih ,  chhē bô chúi ;  chiū tòa khang ê khì-kū tò--lâi ;  kiàn-siàu ,  làu-khùi ,  tà thâu-khak , 4 Choh-chhân lâng kiàn-siàu ,  tà thâu-khak ;  sī in-ūi bô lo̍h hō͘ ,  thô͘(**thó͘)-tōe pit-li̍h , 5 Chhân-iá ê lo̍k-bú siⁿ-kiáⁿ ,  chiū pàng hiat-ka̍k ;  in-ūi bô chháu , 6 Iá-lû khiā tī kng-khō-khō koâiⁿ ê só͘-chāi ,  chhoán-khùi chhin-chhiūⁿ iá-káu ;  in-ūi bô chháu ,  ba̍k-chiu sit-bêng , 7 Iâ-hô-hoa ah ,  goán ê chōe-kòa sui-jiân chòe kan-chèng kò goán ;  iáu-kú kiû Lí ūi-tio̍h Lí ê miâ lâi chòe tāi-chì ;  goán ta̍uh-ta̍uh pōe-ge̍k ,  tek-chōe Lí , 8 Í-sek-lia̍t só͘ ǹg-bāng--ê ,  tī hoān-lān-tiong chòe Kiù-chú--ê ah ,  Lí siáⁿ-sū tī chit só͘-chāi chhin-chhiūⁿ kià-kha--ê ,  koh chhin-chhiūⁿ kè-lō͘ lâng oa̍t--lâi hioh kè-mî ah?9 Lí siáⁿ-sū chhin-chhiūⁿ gông-ngia̍h ê lâng ,  chhin-chhiūⁿ bōe-ōe kiù lâng ê ióng-sū ah? Iâ-hô-hoa ah ,  Lí iû-goân tī goán tiong-kan ;  goán ia̍h chheng-chòe sio̍k Lí ê miâ ê lâng ;  m̄-thang pàng-sak goán , 10 Iâ-hô-hoa tùi chit ê peh-sìⁿ án-ni kóng ,  In ài hòng-tōng ,  bô iok-sok in ê kha ;  só͘-í Iâ-hô-hoa m̄ chiap-la̍p in ,  taⁿ beh kì-tit in ê chōe-kòa ,  pān in ê chōe-ok , 11 Iâ-hô-hoa koh tùi góa kóng ,  Bo̍h-tit ūi-tio̍h chit ê peh-sìⁿ kî-tó ,  kiû hok-khì , 12 In kìm-chia̍h ê sî ,  Góa m̄-thiaⁿ in ê kiû-kiò ;  in hiàn sio-chè kap lé-mi̍h ,  Góa ia̍h m̄ chiap-la̍p ,  Góa hoán-tńg beh ēng to-kiàm ,  ēng ki-hng ,  ēng un-e̍k lâi bia̍t in , 13 Góa chiū kóng ,  Hāi--ah ,  Chú Iâ-hô-hoa ah ,  khòaⁿ ah ,  hiah ê sian-ti tùi in kóng ,  Lín bōe khòaⁿ-kìⁿ to-kiàm ,  ia̍h bōe tú-tio̍h ki-hng ;  Iâ-hô-hoa beh tī chit ê tōe-hng siúⁿ-sù lín kú-tn̂g ê pêng-an , 14 Iâ-hô-hoa tùi góa kóng ,  Hiah ê sian-ti thok Góa ê miâ thoân pe̍h-chha̍t ;  Góa bô chhe in ,  bô hoan-hù in ,  ia̍h bô tùi in kóng ;  in thoân hō͘ lín--ê ,  sī hu-ké ê khé-sī ,  kap chiam-pok ,  kap bô-iáⁿ ê sū ,  í-ki̍p in ê sim ê khúi-chà , 15 Só͘-í Iâ-hô-hoa án-ni kóng ,  Lūn-kàu thok Góa ê miâ lâi thoân-pò͘ ê hiah ê sian-ti ,  Góa pēng-bô chhe in ,  in iáu-kú kóng ,  Chit ê tōe bōe-ōe tú-tio̍h to-kiàm ,  ki-hng ;  kî-si̍t hiah ê sian-ti beh tùi to-kiàm ki-hng lâi bia̍t-bô , 16 Koh thiaⁿ in thoân-pò͘ ê peh-sìⁿ ,  beh in-ūi ki-hng to-kiàm siū hiat-ka̍k tī Iâ-lō͘-sat-léng ê ke-lō͘ ;  in kap bó͘ kap kiáⁿ cha-bó͘-kiáⁿ ,  lóng bô lâng bâi-chòng ;  Góa beh chiong in ê pháiⁿ piàⁿ tī in ê sin-chiūⁿ , 17 Lí tio̍h chiong chit ê ōe kā in kóng ,  Goān góa ê ba̍k-sái ji̍t-mî lâu bô soah ;  in-ūi góa ê peh-sìⁿ tú-tio̍h tōa húi-siong ,  phah kàu chin-thiám , 18 Góa nā chhut-khì chhân--nih ,  chiū khòaⁿ-kìⁿ ū hō͘ to thâi--ê ;  góa nā ji̍p siâⁿ ,  chiū khòaⁿ-kìⁿ ū tùi ki-hng lâi phòa-pīⁿ--ê ;  sian-ti kap chè-si tī kok-lāi sì-kòe kiâⁿ ,  ia̍h lóng bōe hiáu-tit , 19 Lí it-chīn khì-sak Iû-tāi mah? Lí ê sim iàm-ò͘ⁿ Sek-an mah? siáⁿ-sū phah goán ,  ia̍h bô thang tit-tio̍h i-hó? Goán ǹg-bāng pêng-an ,  ia̍h bô ū hok-khì ;  ǹg-bāng i-tī ê ki-hōe ,  bô phah-sǹg tú-tio̍h kiaⁿ-hiâⁿ , 20 Iâ-hô-hoa ah ,  goán jīn ka-kī ê chōe-ok ,  kap goán ê lia̍t-chó͘ ê chōe-kòa ;  in-ūi goán tek-chōe Lí , 21 Kiû Lí in-ūi Lí ê miâ ê iân-kò͘ ,  bo̍h-tit iàm-ò͘ⁿ goán ;  bo̍h-tit lêng-jio̍k Lí êng-kng ê pó-chō ;  kiû Lí tui-liām ,  bo̍h-tit pōe Lí kap goán só͘ li̍p ê iok , 22 Gōa-pang bô-iáⁿ-chiah ê sîn-bêng ,  ū chi̍t-ê ōe lo̍h-hō͘ mah? thiⁿ ōe ka-kī lo̍h tōa-hō͘ mah? Iâ-hô-hoa goán ê Siōng-tè ah ,  ōe án-ni--ê ,  kiám m̄-sī Lí mah? só͘-í goán iû-goân beh thèng-hāu Lí ;  in-ūi che lóng sī Lí só͘ chòe--ê , 
