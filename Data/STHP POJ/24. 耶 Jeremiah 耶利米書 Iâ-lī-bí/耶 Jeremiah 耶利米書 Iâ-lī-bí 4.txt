1 Iâ-hô-hoa kóng ,  Í-sek-lia̍t ah ,  Lí nā khéng tò--lâi ,  chiū tò--lâi Góa chia ;  nā tùi Góa ê bīn-chêng tû--khì lí khó-ò͘ⁿ ê sū ,  ia̍h bô chhìn-chhái kiâⁿ ; 2 ia̍h chiàu sêng-si̍t ,  kong-pêng ,  kong-gī ,  kí Iâ-hô-hoa ê éng-oa̍h lâi chiù-chōa ;  chiū lia̍t-kok beh tùi I lâi ka-kī kiû hok-khì ;  ia̍h beh in-ūi I lâi khoa-kháu , 3 Iâ-hô-hoa tùi Iû-tāi lâng kap Iâ-lō͘-sat-léng án-ni kóng ,  Tio̍h khai-khún lín ê thó͘-tōe ,  bo̍h-tit iā-chéng tī chhì-phè-lāi , 4 Iû-tāi lâng kap Iâ-lō͘-sat-léng khiā-khí ê peh-sìⁿ ah ,  lín tio̍h kā pún-sin kiâⁿ kat-lé ,  kui tī Iâ-hô-hoa ;  tû--khì sim-lāi ê su-io̍k ;  kiaⁿ-liáu Góa ê siū-khì ,  in-ūi lín só͘-kiâⁿ ê pháiⁿ ,  lâi hoat-choh ;  chhin-chhiūⁿ hé to̍h--khí-lâi ,  sīm-chì bô lâng ōe phah-hoa , 5 Lín tio̍h thoân tī Iû-tāi ,  pò tī Iâ-lō͘-sat-léng ,  kóng ,  Lín tio̍h tī kok-lāi pûn sàu-kak ,  tōa-siaⁿ kiò kóng ,  Lín tio̍h chū-chi̍p ,  lán thang chìn-ji̍p kian-kò͘ ê siâⁿ , 6 Eng-kai ǹg Sek-an khiā tōa-kî ;  tio̍h tô-cháu ,  m̄-thang thêng-kha ;  in-ūi Góa beh hō͘ chai-ē kap tōa ê húi-hoāi tùi pak-hng lâi , 7 Ū sai tùi ām ê chhiū-nâ-tiong chiūⁿ--lâi ,  húi-hoāi lia̍t-kok--ê ,  i í-keng khí-sin ,  chhut i ê pún só͘-chāi ;  beh hō͘ lí ê tōe pha-hng ,  hō͘ lí ê siâⁿ hong-hòe ,  bô lâng khiā-khí , 8 Ūi-tio̍h án-ni ,  lín ê io tio̍h hâ môa-pò͘ ,  tōa-siaⁿ thî-khàu ;  in-ūi Iâ-hô-hoa ê tōa siū-khì bô tùi lán oa̍t-tò-tńg , 9 Iâ-hô-hoa kóng ,  kàu hit-ji̍t kun-ông ê sim ,  kùi-cho̍k ê sim ,  lóng beh siau-bia̍t ;  chè-si lóng beh chhiⁿ-kiaⁿ ,  sian-ti lóng beh gông-ngia̍h , 10 Góa kóng ,  Ai--ah ,  Chú Iâ-hô-hoa ah ,  Lí chin-chiàⁿ sī tōa-tōa khi-phiàn chit ê peh-sìⁿ kap Iâ-lō͘-sat-léng ;  kā in kóng ,  Lín beh tit-tio̍h pêng-an ,  kî-si̍t to-kiàm hāi-tio̍h in ê sìⁿ-miā , 11 Hit-sî beh ū ōe tùi chit ê peh-sìⁿ kap Iâ-lō͘-sat-léng kóng ,  Beh ū jia̍t-jia̍t ê hong ,  tùi khòng-iá kng-khō-khō koâiⁿ ê só͘-chāi ,  ǹg Góa ê chèng peh-sìⁿ chhe--lâi ;  m̄-sī beh pòa--i ,  ia̍h m̄-sī beh hō͘ i chheng-khì , 12 Beh ū koh-khah tōa ê hong ,  ūi-tio̍h Góa chhe--lâi ;  taⁿ Góa koh beh hoat-chhut phòaⁿ-sû lâi kong-kek in , 13 Khòaⁿ ah ,  i beh chhin-chhiūⁿ hûn khí-lâi ;  i ê chiàn-chhia chhin-chhiūⁿ kńg-lê-hong ,  i ê bé pí eng-chiáu khah kín ;  ū chai-ē ah ,  in-ūi lán pāi-bô lah , 14 Iâ-lō͘-sat-léng ah ,  lí tio̍h sóe-chheng lí ê sim ,  lâi tû--khì pháiⁿ ,  hō͘ lí thang tit-tio̍h kiù ;  pháiⁿ liām-thâu chûn tī lí ê sim-lāi ,  beh kàu tī-sî ah?15 Ū siaⁿ tùi Tàn thoân-pò ,  tùi Í-hoat-liân soaⁿ pò chai-ē , 16 Lín tio̍h thoân hō͘ lia̍t-kok ,  pò-kò kong-kek Iâ-lō͘-sat-léng ê tāi-chì ,  kóng ,  Ū ûi-khùn siâⁿ--ê ,  tùi hn̄g-hn̄g ê só͘-chāi lâi ;  chhut in ê siaⁿ ,  kong-kek Iû-tāi chiah ê siâⁿ , 17 In chiu-ûi kong-kek i chhin-chhiūⁿ kò͘-hn̂g ê lâng ;  in-ūi i pōe-poān Góa ;  che sī Iâ-hô-hoa kóng--ê , 18 Lí ê só͘-kiâⁿ ,  lí ê só͘-chòe ,  tì-kàu lí ū chiah ê sū ;  che sī lí ê chōe-ok ,  si̍t-chāi sī khó͘ ,  sī hāi kàu lí ê sim , 19 góa ê chōng-hú ah ,  góa ê chōng-hú ah ,  góa ê sim thàng-thiàⁿ ,  góa ê sim tī góa ê lāi-bīn peh-pak ,  góa bōe-ōe chēng-chēng bô kóng-ōe ;  in-ūi góa í-keng thiaⁿ-kìⁿ sàu-kak ê siaⁿ ,  kau-chiàn ê hoah-hiàm , 20 Lâng teh pò húi-hoāi ,  koh húi-hoāi ;  in-ūi choân-tōe pāi-hoāi ,  góa ê pò͘-pîⁿ hut-jiân pāi-hoāi ,  góa ê tiùⁿ-ûi tiap-á-kú phòa-li̍h , 21 Góa khòaⁿ-kìⁿ tōa-kî ,  thiaⁿ-kìⁿ sàu-kak ê siaⁿ ;  beh kàu jōa-kú ah?22 Góa ê peh-sìⁿ gû-gōng ,  m̄-bat Góa ;  in sī gû-gōng bô chhang-miâ ê kiáⁿ ;  kiâⁿ-pháiⁿ chiū gâu ,  kiâⁿ-hó chiū ham-bān , 23 Sian-ti kóng ,  Góa khòaⁿ tōe ,  khòaⁿ ah ,  tōe sī khang-khang hūn-tūn ;  góa khòaⁿ thiⁿ ,  thiⁿ ia̍h bô kng , 24 Góa khòaⁿ hiah ê tōa-soaⁿ ,  khòaⁿ ah ,  in lóng tín-tāng ;  sió-soaⁿ ia̍h lóng iô-lâi iô-khì , 25 Góa koh khòaⁿ ,  khòaⁿ ah ,  lóng bô lâng ;  khong-tiong ê pe-chiáu ,  ia̍h lóng pe-cháu , 26 Góa koh khòaⁿ--i ,  khòaⁿ ah ,  pûi ê chhân pìⁿ-chòe pha-hng ê tōe ;  it-chhè ê siâⁿ tī Iâ-hô-hoa ê bīn-chêng ,  in-ūi I ê tōa siū-khì ,  lóng-chóng tó-hoāi , 27 In-ūi Iâ-hô-hoa án-ni kóng ,  Choân-tōe tek-khak pha-hng ;  chóng-sī Góa bô beh húi-bia̍t kàu-chīn , 28 In-ūi án-ni tōe beh iu-būn ,  thiⁿ-téng iā beh o͘-àm ;  Góa í-keng kóng--i ,  í-keng tiāⁿ-tio̍h--i ,  tek-khak bô thè-hóe ,  iā bô oa̍t-tńg ì-sù ,  m̄ chòe--i , 29 Ta̍k ê siâⁿ ê lâng in-ūi bé-peng kap siā-chìⁿ ê lâng ê hōa-hōa-háu ,  chiū lóng tô-cháu ,  chìn-ji̍p chhiū-nâ ,  pê-chiūⁿ chio̍h-pôaⁿ-téng ;  ta̍k ê siâⁿ tú-tio̍h khì-sak ,  bô lâng khiā-khí , 30 Lí soe-pāi ê sî beh cháiⁿ-iūⁿ chòe? Sui-jiân chhēng chu-âng ê saⁿ ,  ēng kim-khì chng-thāⁿ ,  ēng sek-liāu ūi lí ê ba̍k-chiu ,  án-ni tián hó-khòaⁿ ,  sī khang-khang ;  loân-ài lí--ê khòaⁿ-khin lí ,  sòa siàu-siūⁿ lí ê sìⁿ-miā , 31 In-ūi góa thiaⁿ-kìⁿ siaⁿ chhin-chhiūⁿ siⁿ-kiáⁿ ê hū-jîn-lâng ,  chhin-chhiūⁿ siⁿ thâu-chiūⁿ-kiáⁿ ê kan-khó͘ ,  chiū-sī Sek-an cha-bó͘-kiáⁿ ê siaⁿ ,  i chhoán tōa-khùi ,  thí-khui chhiú kóng ,  Góa ū chai-ē ah ,  in-ūi góa ê sîn-hûn ūi-tio̍h thâi-lâng-ê lâi hūn-khì , 
