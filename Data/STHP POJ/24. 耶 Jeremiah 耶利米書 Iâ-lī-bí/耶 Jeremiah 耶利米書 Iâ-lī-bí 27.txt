1 Iû-tāi ông Iok-se-a ê kiáⁿ Iok-ngá-kèng khí-thâu chē-ūi ê sî ,  ū chi̍t ê ōe tùi Iâ-hô-hoa lîm-kàu Iâ-lī-bí kóng , 2 Iâ-hô-hoa tùi góa án-ni kóng ,  Lí ūi ka-kī chòe soh kap taⁿ ,  hē tī lí ê ām-kún ; 3 thok-tiōng lâi Iâ-lō͘-sat-léng kìⁿ Iû-tāi ông Se-tí-ka hiah ê sù-chiá ê chhiú ;  hō͘ in tòa hiah ê mi̍h kàu Í-tong ông ,  Mô͘-ap ông ,  A-bûn cho̍k ê ông ,  Chhui-lô ông ,  Se-tùn ông hia , 4 Koh bēng-lēng sù-chiá tùi in ê chú kóng ,  Bān-kun ê Iâ-hô-hoa ,  Í-sek-lia̍t ê Siōng-tè án-ni kóng ,  Lín tio̍h tùi lín ê chú án-ni kóng , 5 Góa ēng Góa ê tōa koân-lêng ,  kap Góa chhun-chhut ê chhiú ,  chhòng-chō tōe kap tōe-chiūⁿ ê lâng ,  í-ki̍p cheng-siⁿ ;  chiong i siúⁿ-sù Góa só͘ khòaⁿ-chòe ha̍p-gî--ê , 6 Taⁿ Góa chiong chiah ê tōe lóng kau hō͘ Góa ê lô͘-po̍k Pa-pí-lûn ông ,  Nî-pò͘-kah-nî-sat ê chhiú ;  Góa ia̍h chiong chhân-iá ê cháu-siù hō͘ i ,  chòe i ê chhe-ēng , 7 Lia̍t-kok lóng beh ho̍k-sāi i ,  í-ki̍p i ê kiáⁿ ,  i ê sun ;  ti̍t-kàu i pún-kok tú-tio̍h pò-èng ê ji̍t kàu ;  hit-sî chōe-chōe kok kap tōa kun-ông beh ēng i chòe lô͘-po̍k , 8 Nā ū sím-mi̍h peh-sìⁿ ,  sím-mi̍h kok ,  m̄-khéng ho̍k-sāi chit ê Pa-pí-lûn ông Nî-pò͘-kah-nî-sat ,  ia̍h m̄-khéng chiong ām-kún kòa Pa-pí-lûn ông ê taⁿ--ê ;  Góa beh ēng to-kiàm ,  ēng ki-hng ,  ēng un-e̍k hêng-hoa̍t hit ê peh-sìⁿ ,  ti̍t-kàu Góa chioh i ê chhiú lâi it-chīn bia̍t in ;  che sī Iâ-hô-hoa kóng--ê , 9 Chóng-sī lín ,  lín m̄-thang thiaⁿ lín ê sian-ti ,  lín ê pok-kòa--ê ,  lín ê oân-bāng--ê ,  lín ê kiâⁿ siâ-su̍t ê ,  lín ê sai-kong ;  in kā lín kóng ,  Lín bōe tì-kàu ho̍k-sāi Pa-pí-lûn ông , 10 In tùi lín chhàm-gú pe̍h-chha̍t ,  beh hō͘ lín chhian-sóa lī-khui pún só͘-chāi hn̄g-hn̄g ;  tì-kàu Góa kóaⁿ lín chhut ,  hō͘ lín bia̍t-bô , 11 To̍k-to̍k nā ū sím-mi̍h peh-sìⁿ khéng chiong ām-kún kòa Pa-pí-lûn ông ê taⁿ ,  lâi ho̍k-sāi i--ê ,  Góa beh hō͘ i iû-goân tòa tī pún só͘-chāi ,  thang chèng-choh ,  thang khiā-khí ;  che sī Iâ-hô-hoa kóng--ê , 12 Góa chiū chiàu chiah-ê it-chhè ê ōe ,  tùi Iû-tāi ông Se-tí-ka kóng ,  Tio̍h chiong lín ê ām-kún kòa Pa-pí-lûn ông ê taⁿ ,  lâi ho̍k-sāi i kap i ê peh-sìⁿ ,  chiah ōe tit-tio̍h oa̍h , 13 Lí kap lí ê peh-sìⁿ siáⁿ-sū beh in-ūi to-kiàm ,  in-ūi ki-hng ,  in-ūi un-e̍k lâi sí ,  chiàu Iâ-hô-hoa lūn-khí m̄-khéng ho̍k-sāi Pa-pí-lûn ông hit-hō kok ê ōe ah?14 Hiah ê sian-ti kā lín kóng ,  Lín bōe tì-kàu ho̍k-sāi Pa-pí-lûn ông ,  bo̍h-tit thiaⁿ--in ;  in-ūi in tùi lín só͘ soan-thoân--ê sī pe̍h-chha̍t , 15 Iâ-hô-hoa kóng ,  Góa bô chhe in ,  chóng-sī in thok Góa ê miâ soan-thoân pe̍h-chha̍t ;  tì-kàu Góa chiong lín kap hiah ê tùi lín soan-thoân ê sian-ti ,  lóng kóaⁿ chhut ,  saⁿ-kap bia̍t-bô , 16 Góa koh tùi chiah ê chè-si kap chit kok ê chèng peh-sìⁿ kóng ,  Iâ-hô-hoa án-ni kóng ,  Lín m̄-thang thiaⁿ hiah ê sian-ti tùi lín só͘ chhàm-gú--ê ;  in kóng ,  Khòaⁿ ah ,  Iâ-hô-hoa ê chhù ê khì-kū bô jōa-kú beh tùi Pa-pí-lûn tòa tò-lâi ;  kî-si̍t in tùi lín só͘ soan-thoân--ê ,  sī pe̍h-chha̍t , 17 Bo̍h-tit thiaⁿ--in ,  tio̍h ho̍k-sāi Pa-pí-lûn ông ,  lâi tit-tio̍h oa̍h ;  mih-sái hō͘ chit ê siâⁿ pìⁿ-chòe pha-hng?18 In nā kó-jiân sī sian-ti ,  ū Iâ-hô-hoa ê ōe kàu tī in ,  in chiū tio̍h kiû bān-kun ê Iâ-hô-hoa ,  hō͘ hiah-ê tī Iâ-hô-hoa ê chhù ,  kap Iû-tāi ê ông-kiong ,  kap Iâ-lō͘-sat-léng chhun ê khì-kū ,  bô poaⁿ khì Pa-pí-lûn , 19 In-ūi bān-kun ê Iâ-hô-hoa án-ni kóng ,  Lūn-kàu chiah ê tâng thiāu ,  tâng hái ,  phûn-chō ,  kap lâu tī chit ê siâⁿ só͘ chhun ê khì-kū ; 20 chiū-sī Pa-pí-lûn ông Nî-pò͘-kah-nî-sat lia̍h Iû-tāi ông Iok-ngá-kèng ê kiáⁿ Iâ-ko-nî-ngá ,  kap Iû-tāi Iâ-lō͘-sat-léng chiah ê chun-kùi ê lâng ,  tùi Iâ-lō͘-sat-léng kàu Pa-pí-lûn ê sî ,  só͘ bô chhiúⁿ--khì-ê ; 21 si̍t-chāi bān-kun ê Iâ-hô-hoa Í-sek-lia̍t ê Siōng-tè án-ni kóng ,  Lūn-kàu lâu tī Iâ-hô-hoa ê chhù ,  kap Iû-tāi ông-kiong ,  kap Iâ-lō͘-sat-léng ê khì-kū , 22 hiah-ê beh poaⁿ kàu Pa-pí-lûn lâu tī-hia ;  kàu Góa koàn-kò͘ in ê ji̍t ,  chiū Góa beh tòa in chiūⁿ-lâi ,  koh kui chit ê só͘-chāi ;  che sī Iâ-hô-hoa kóng--ê , 
