1 Iâ-hô-hoa ê ōe koh lîm-kàu góa kóng , 2 Lí tī chit só͘-chāi m̄-thang chhōa-bó͘ ,  siⁿ kiáⁿ cha-bó͘-kiáⁿ , 3 In-ūi lūn-kàu chit só͘-chāi só͘ siⁿ ê kiáⁿ cha-bó͘-kiáⁿ ,  koh lūn-kàu chit ê kok-lāi siⁿ--in ê pē-bú ,  Iâ-hô-hoa án-ni kóng:4 In beh tú-tio̍h tāng-pīⁿ lâi sí ;  bô lâng thî-khàu ;  bōe tit-tio̍h bâi-chòng ;  beh tī tōe-chiūⁿ chhin-chhiūⁿ pùn-sò ;  koh beh tùi to-kiàm ,  tùi ki-hng lâi bia̍t-bô ;  in ê sin-si beh hō͘ khong-tiong ê pe-chiáu ,  kap tōe-chiūⁿ ê iá-siù chòe chia̍h-mi̍h , 5 Iâ-hô-hoa án-ni kóng ,  Bo̍h-tit ji̍p song-sū ê ke ,  bo̍h-tit khì kā i thî-khàu ,  ia̍h bo̍h-tit ūi in pi-siong ;  in-ūi Góa chiong Góa ê pêng-an ,  chiū-sī un-tián kap lîn-bín ,  tùi chit ê peh-sìⁿ chhiúⁿ--khì ;  che sī Iâ-hô-hoa kóng--ê , 6 Tùi tōa kàu sòe ,  beh sí tī chit ê tōe-hng ;  bōe tit-tio̍h bâi-chòng ;  bô lâng ūi in thî-khàu ,  ia̍h bô lâng ūi in koah-bah ,  thì kng thâu , 7 In tú-tio̍h song-sū ,  bô lâng ūi in peh-piáⁿ ,  in-ūi sí-lâng lâi an-ùi in ;  in sí-pē sí-bú ,  ia̍h bô lâng ēng an-ùi ê poe hō͘ in lim , 8 Lí ia̍h m̄-thang ji̍p iàn-lo̍k ê ke ,  kap in chē-teh lim-chia̍h , 9 In-ūi bān-kun ê Iâ-hô-hoa ,  Í-sek-lia̍t ê Siōng-tè ,  án-ni kóng ,  Lín iáu oa̍h-teh ê ji̍t ,  tī lín ê ba̍k-chêng ,  Góa beh hō͘ hoaⁿ-hí ê siaⁿ ,  khoài-lo̍k ê siaⁿ ,  sin-kiáⁿ-sài ê siaⁿ ,  sin-niû ê siaⁿ tī chit só͘-chāi lóng soah , 10 Lí chiong chiah ê it-chhè ê ōe chí-sī chit ê peh-sìⁿ ;  in tùi lí kóng ,  Iâ-hô-hoa siáⁿ-sū kóng ,  Beh kàng-lo̍h chit ê tōa chai-ē kong-kek goán ah? goán ū sím-mi̍h chōe-kòa? goán ū sím-mi̍h chōe-kòa ,  tek-chōe goán ê Siōng-tè Iâ-hô-hoa ah?11 Lí tio̍h kā in kóng ,  Iâ-hô-hoa kóng ,  In-ūi lín ê lia̍t-chó͘ pàng-sak Góa ,  khì thàn pa̍t-hō ê siōng-tè ,  ho̍k-sāi in ,  kūi-pài in ; 12 koh pàng-sak Góa ,  bô siú Góa ê lu̍t-hoat ;  koh lín kiâⁿ-pháiⁿ ,  pí lín ê lia̍t-chó͘ khah-pháiⁿ ;  khòaⁿ ah ,  lín ta̍k-lâng thàn pháiⁿ-sim ê kong-ngī khì kiâⁿ ;  sīm-chì bô thiaⁿ-thàn Góa , 13 Só͘-í Góa beh kóaⁿ lín chhut chit só͘-chāi ,  kàu lín í-ki̍p lín ê lia̍t-chó͘ só͘ m̄-bat ê tōe ;  tī-hia lín beh ji̍t-mî ho̍k-sāi pa̍t-hō ê siōng-tè ;  tī-hia Góa bô beh si-un hō͘ lín , 14 Iâ-hô-hoa kóng ,  Khòaⁿ ah ,  ji̍t-chí beh kàu ,  lâng kí Iâ-hô-hoa ê éng-oa̍h lâi chiù-chōa ,  bô beh kóng ,  I sī chhōa Í-sek-lia̍t ê hō͘-è tùi Ai-ki̍p tōe chiūⁿ--lâi-ê ; 15 in kí Iâ-hô-hoa ê éng-oa̍h lâi chiù-chōa ,  sī beh kóng ,  I chhōa Í-sek-lia̍t ê hō͘-è tùi pak-hng ê tōe ,  ia̍h tùi kìⁿ-nā I só͘ kóaⁿ in kàu ê tōe chiūⁿ--lâi ;  koh Góa beh chhōa in tò-lâi in ê tōe ,  chiū-sī Góa chêng só͘ siúⁿ-sù in ê lia̍t-chó͘--ê , 16 Iâ-hô-hoa kóng ,  Khòaⁿ ah ,  Góa beh tiàu chōe-chōe lia̍h-hî--ê lâi lia̍h in ;  jiân-āu Góa beh tiàu chōe-chōe phah-la̍h--ê ,  tùi chiah ê soaⁿ ,  chiah ê soaⁿ-thâu ,  chiah ê chio̍h-khang ,  lâi phah in , 17 In-ūi Góa ê ba̍k-chiu teh khòaⁿ in it-chhè ê kiâⁿ-chòe ;  in bô jia-khàm tī Góa ê bīn-chêng ;  in ê chōe-kòa ia̍h bô khǹg-ba̍t tī Góa ê ba̍k-chiu-chêng , 18 Góa beh tāi-seng ka-kī pò-èng in ê chōe-kòa kap chōe-ok ;  in-ūi in ēng thang iàm-chiān--ê ê sin-si phah lâ-sâm Góa ê thó͘-tōe ;  koh ēng in khó-ò͘ⁿ ê mi̍h chhiong-móa Góa ê sán-gia̍p , 19 Iâ-hô-hoa ah ,  Lí sī Góa ê khùi-la̍t ,  sī Góa ê ōe-só͘ ;  tī khó͘-lān ê ji̍t ,  sī góa tô-siám ê só͘-chāi ;  lia̍t-kok ê lâng beh tùi tōe-ke̍k lâi lí chia ,  kóng ,  Ū-iáⁿ ah ,  goán ê lia̍t-chó͘ só͘ sêng-chiap-ê put-kò sī hu-ké ,  kî-tiong bô ū lī-ek--ê , 20 Lâng kiám thang ūi ka-kī chō siōng-tè mah? in si̍t-chāi m̄-sī Siōng-tè , 21 Khòaⁿ ah ,  Góa chiong chí-chit-pái hō͘ in chai ;  Góa beh hō͘ in chai Góa ê chhiú-tōaⁿ kap Góa ê lêng-le̍k ;  in chiū beh chai Góa ê miâ sī Iâ-hô-hoa , 
