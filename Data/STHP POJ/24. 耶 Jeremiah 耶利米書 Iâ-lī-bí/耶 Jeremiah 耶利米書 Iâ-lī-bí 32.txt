1 Iû-tāi ông Se-tí-ka tē cha̍p--nî ,  chiū-sī Nî-pò͘-kah-nî-sat cha̍p-poeh nî ,  ū Iâ-hô-hoa ê ōe lîm-kàu Iâ-lī-bí , 2 Hit-sî Pa-pí-lûn ông ê kun-tūi ûi-khùn Iâ-lō͘-sat-léng ,  sian-ti Iâ-lī-bí koaiⁿ tī khu-liû-só͘ ê īⁿ ,  tī Iû-tāi ông ê chhù , 3 In-ūi Iû-tāi ông Se-tí-ka í-keng chiong i koaiⁿ-kìm ,  kóng ,  Lí siáⁿ-sū chhàm-gú kóng ,  Iâ-hô-hoa án-ni kóng ,  Khòaⁿ ah ,  Góa beh chiong chit ê siâⁿ kau tī Pa-pí-lûn ông ê chhiú ,  i beh chhú--i ; 4 Iû-tāi ông Se-tí-ka tek-khak bōe thoat-lī Ka-le̍k-tí lâng ê chhiú ,  tiāⁿ-tio̍h beh kau tī Pa-pí-lûn ông ê chhiú ,  ia̍h beh kap i kóng ōe ,  chhùi tùi chhùi ,  i ê ba̍k-chiu ia̍h beh khòaⁿ i ê ba̍k-chiu , 5 Se-tí-ka beh hō͘ i tòa kàu Pa-pí-lûn ,  tòa tī-hia ,  kàu Góa koàn-kò͘ i ê sî ;  lín sui-jiân kap Ka-le̍k-tí lâng kau-chiàn ,  ia̍h bô lī-ek? che sī Iâ-hô-hoa kóng--ê , 6 Iâ-lī-bí kóng ,  Iâ-hô-hoa ê ōe lîm-kàu góa kóng , 7 Khòaⁿ ah ,  lí ê chek Sa-liông ê kiáⁿ Hap-ná-bia̍t beh lâi kìⁿ lí ,  kóng ,  Góa tī A-ná-tu̍t hit khu chhân ,  chhiáⁿ lí bóe--i ;  in-ūi sio̍k-hôe ê koân chāi-tī lí ,  lí thang bóe , 8 Góa ê chek ê kiáⁿ Hap-ná-bia̍t kó-jiân chiàu Iâ-hô-hoa ê ōe lâi khu-liû-só͘ ê īⁿ chhē góa ,  tùi góa kóng ,  Góa tī Piān-ngá-bín ê kéng-lāi ,  A-ná-tu̍t hit khu chhân ,  chhiáⁿ lí bóe ;  in-ūi sêng-chiap kap sio̍k-hôe ê koân chāi-tī lí ,  lí tio̍h bóe chòe lí-ê ;  góa chiū chai che sī Iâ-hô-hoa ê ōe , 9 Góa chiū tùi góa ê chek ê kiáⁿ ,  Hap-ná-bia̍t ,  bóe A-ná-tu̍t hit khu chhân ,  phêng hit ê kè-gûn hō͘ i ,  kiōng cha̍p-chhit sià-khek-le̍k , 10 Góa tī khòe-bīn chhiam miâ ,  chiong khòe hong-ba̍t ;  koh chhiáⁿ lâng lâi chòe ti-kìⁿ ,  ia̍h ēng thian-phêng phêng gûn hō͘ i , 11 Góa chiū the̍h chiàu kui-lē só͘ li̍p ê bóe-khòe ,  chiū-sī hong-ba̍t--ê hit-tiuⁿ ,  kap bô hong--ê hit-tiuⁿ ; 12 tng góa ê chek ê kiáⁿ Hap-ná-bia̍t ,  kap chhiam-miâ tī khòe-bīn chiah ê ti-kìⁿ ,  í-ki̍p chē tī khu-liû-só͘ īⁿ-lāi it-chhè Iû-tāi lâng ê bīn-chêng ,  chiong bóe-bōe ê khòe kau hō͘ Má-se-ngá ê sun ,  Nî-lī-a ê kiáⁿ ,  Pa-lio̍k , 13 Tng in bīn-chêng ,  góa hoan-hù Pa-lio̍k kóng , 14 Bān-kun ê Iâ-hô-hoa ,  Í-sek-lia̍t ê Siōng-tè ,  án-ni kóng ,  Tio̍h chiong hong-ba̍t--ê kap bô hong--ê ,  chí(**chit) nn̄g tiuⁿ khòe ,  siu tī hûi-khì ê lāi-bīn ,  thang liû-chûn chōe-chōe ji̍t , 15 In-ūi bān-kun ê Iâ-hô-hoa ,  Í-sek-lia̍t ê Siōng-tè ,  án-ni kóng ,  Chiong-lâi tī chit só͘-chāi lâng beh koh bóe chhù-the̍h ,  chhân-hn̂g ,  kap phû-tô-hn̂g , 16 Góa chiong bóe-khòe kau hō͘ Nî-lī-a ê kiáⁿ Pa-lio̍k í-āu ,  chiū kî-tó Iâ-hô-hoa kóng , 17 Chú Iâ-hô-hoa ah ,  Lí bat ēng tōa koân-lêng kap chhun-chhut ê chhiú ,  chhòng-chō thiⁿ tōe ;  chāi-tī Lí bô chi̍t-hāng oh-chiâⁿ ê sū ; 18 Lí si chû-ài hō͘ chheng-bān lâng ,  koh chiong lāu-pē ê chōe-kòa pò-èng tī i hō͘-è ê sin-chiūⁿ ;  chì-tōa choân-lêng ê Siōng-tè ,  bān-kun ê Iâ-hô-hoa ,  sī I ê miâ , 19 Lí ê kè-e̍k ū tōa pún-sū ,  kiâⁿ tāi-chì ū tōa koân-lêng ,  chù-ba̍k khòaⁿ sè-kan lâng it-chhè ê kiâⁿ-chòe ,  chiàu ta̍k-lâng ê só͘-kiâⁿ ,  kap in ê só͘-chòe ê hāu-kó ,  lâi pò-èng i , 20 Tī Ai-ki̍p tōe hián-chhut sîn-jiah kî-sū ,  ti̍t-kàu kin-á-ji̍t ;  tī Í-sek-lia̍t kap pa̍t-lâng ê tiong-kan ,  ia̍h sī án-ni ;  hō͘ Lí tit-tio̍h miâ-siaⁿ ,  chhin-chhiūⁿ kin-á-ji̍t chi̍t-iūⁿ ; 21 ēng sîn-jiah kî-sū ,  kap tōa koân-lêng ê chhiú ,  kap chhun-chhut ê chhiú-kut ,  kap tōa thang kiaⁿ ê sū ,  chhōa Lí ê peh-sìⁿ Í-sek-lia̍t chhut Ai-ki̍p tōe ; 22 chiong chit ê lâu ni kap bi̍t ê tōe siúⁿ-sù in ,  chiū-sī Lí tùi in ê lia̍t-chó͘ chiù-chōa beh hō͘ in ê , 23 In ji̍p--lâi tit-tio̍h i chòe-gia̍p ;  chóng-sī bô thàn Lí ê ōe ,  bô kiâⁿ Lí ê lu̍t-hoat ;  Lí it-chhè bēng-lēng in kiâⁿ--ê ,  in bô kiâⁿ chi̍t-hāng ;  só͘-í Lí hō͘ lóng-chóng ê chai-ē kàu tī in , 24 Khòaⁿ ah ,  ū koâiⁿ ê thô͘-tui ,  in í-keng pek-óa chit ê siâⁿ ,  beh chhú--i ;  siâⁿ ia̍h in-ūi to-kiàm ,  ki-hng ,  un-e̍k ,  kau hō͘ kong-kek i ê Ka-le̍k-tí lâng ê chhiú ,  Lí só͘ kóng--ê í-keng chiâⁿ ,  Lí ia̍h chhin-ba̍k khòaⁿ-kìⁿ , 25 Chú Iâ-hô-hoa ah ,  Lí kā góa kóng ,  tio̍h ūi ka-kī ēng gûn bóe chhân ,  koh chhiáⁿ lâng chòe ti-kìⁿ ;  taⁿ chit ê siâⁿ í-keng kau tī Ka-le̍k-tí lâng ê chhiú lah , 26 Iâ-hô-hoa ê ōe lîm-kàu Iâ-lī-bí kóng , 27 Khòaⁿ ah ,  Góa sī Iâ-hô-hoa ,  sī kìⁿ-ū hiat-khì--ê ê Siōng-tè ,  chāi-tī Góa kiám ū chi̍t-hāng oh-chiâⁿ ê sū?28 Só͘-í Iâ-hô-hoa án-ni kóng ,  Khòaⁿ ah ,  Góa beh chiong chit ê siâⁿ kau hō͘ Ka-le̍k-tí lâng ê chhiú ,  kap Pa-pí-lûn ông Nî-pò͘-kah-nî-sat ê chhiú ,  i beh chhú--i , 29 Kong siâⁿ ê Ka-le̍k-tí lâng beh lâi ,  pàng hé sio chit ê siâⁿ ,  í-ki̍p chhù-the̍h ;  tī chiah ê chhù-téng ,  lâng bat ǹg Pa-le̍k sio-hiuⁿ ,  ǹg pa̍t ê siōng-tè koàn-tiān ,  jiá Góa ê siū-khì , 30 Í-sek-lia̍t lâng kap Iû-tāi lâng ,  tùi siàu-liân í-lâi ,  choan-choan kiâⁿ Góa ba̍k-chiu-tiong khòaⁿ-chòe pháiⁿ ê sū ;  Í-sek-lia̍t lâng it-chīn ēng chhiú só͘ chòe--ê ,  jiá Góa ê siū-khì ;  che sī Iâ-hô-hoa kóng--ê , 31 Chit ê siâⁿ tùi khí-chō ê ji̍t kàu kin-á-ji̍t ,  siông-siông jiá Góa ê siū-khì ,  hō͘ góa àu-náu ;  tì-kàu Góa kā i tû--khì lī-khui Góa ê bīn-chêng , 32 Sī in-ūi Í-sek-lia̍t lâng kap Iû-tāi lâng it-chhè ê siâ-ok ;  chiū-sī in kap in ê kun-ông ,  kùi-cho̍k ,  chè-si ,  sian-ti ,  kap Iû-tāi ê chèng-lâng ,  í-ki̍p Iâ-lō͘-sat-léng khiā-khí ê peh-sìⁿ ,  só͘ kiâⁿ--ê ,  jiá Góa ê siū-khì , 33 In ēng ka-chiah ǹg Góa ,  bô ēng bīn ;  Góa sui-jiân kà-sī in ,  sī chá-chá khí-lâi kà-sī in ;  chóng-sī in bô thiaⁿ-thàn ,  lâi siū kà-sī , 34 In kéng-jiân ēng in khó-ò͘ⁿ ê mi̍h ,  hē tī ēng Góa ê miâ só͘ chheng ê chhù ,  lâi phah lâ-sâm--i , 35 In tī Piān-him-lùn ê soaⁿ-kok khí Pa-le̍k ê koâiⁿ-tâi ,  beh hō͘ in ê kiáⁿ cha-bó͘-kiáⁿ keng-kè hé kui Mô͘-lo̍k ;  in kiâⁿ che khó-ò͘ⁿ ê sū ,  hō͘ Iû-tāi hām-lo̍h chōe ;  che m̄-sī Góa só͘ bēng-lēng--ê ,  ia̍h m̄-sī Góa ê sim só͘ siūⁿ--ê , 36 Taⁿ lūn-kàu chit ê siâⁿ ,  sī lín só͘ kóng í-keng in-ūi to-kiàm ,  ki-hng ,  un-e̍k ,  kau tī Pa-pí-lûn ông ê chhiú--ê ;  Í-sek-lia̍t ê Siōng-tè Iâ-hô-hoa án-ni kóng:37 Khòaⁿ ah ,  Góa tī siū-khì ,  àu-náu ,  tōa siū-khì ê tiong-kan ,  chiong in kóaⁿ kàu ta̍k-kok ,  āu-lâi Góa beh tùi-hia chio-chi̍p in chhut--lâi ,  chhōa in tò-lâi chit só͘-chāi ,  hō͘ in an-jiân khiā-khí , 38 In beh chòe Góa ê peh-sìⁿ ,  Góa beh chòe in ê Siōng-tè , 39 Góa beh hō͘ in it-sim it-lō͘ ,  hō͘ in siông-siông kèng-ùi Góa ,  hō͘ in kap in ê kiáⁿ-sun tit-tio̍h hok-khì , 40 Góa beh kap in li̍p éng-oán ê iok ,  chiū-sī bô oa̍t-tńg lī-khui in ,  sī beh sù-hok hō͘ in ;  koh hō͘ in chûn-sim kèng-ùi Góa ,  bô oa̍t-tńg lī-khui Góa , 41 Góa beh hoaⁿ-hí in ,  sù-hok hō͘ in ,  Góa si̍t-chāi beh chīn-sim chīn-ì ,  chai-pôe in tī chit ê só͘-chāi , 42 In-ūi Iâ-hô-hoa án-ni kóng ,  Góa cháiⁿ-iūⁿ hō͘ chit-ê it-chhè tōa ê chai-ē lîm-kàu chit ê peh-sìⁿ ,  Góa ia̍h beh án-ni hō͘ Góa só͘ èng-ún in it-chhè ê hok-khì lîm-kàu in , 43 Lín kóng ,  Chit ê só͘-chāi sī pha-hng ,  bô lâng ,  bô cheng-siⁿ ;  sī kau hō͘ Ka-le̍k-tí lâng ê chhiú--ê ;  chiong-lâi lâng beh koh tī chit só͘-chāi bóe chhân-hn̂g , 44 Tī Piān-ngá-bín tōe ,  tī Iâ-lō͘-sat-léng ê sì-ûi ,  tī Iû-tāi chiah ê siâⁿ ,  tī soaⁿ-tōe chiah ê siâⁿ ,  tī pîⁿ-iûⁿ chiah ê siâⁿ ,  kap tī lâm-hng chiah ê siâⁿ ,  lâng beh ēng gûn bóe-chhân ,  tī khòe-bīn chhiam-miâ ,  chiong khòe hong-ba̍t ,  chhiáⁿ lâng chòe ti-kìⁿ ;  in-ūi Góa beh hō͘ siū-lia̍h ê lâng tò--lâi ;  che sī Iâ-hô-hoa kóng--ê , 
