1 Lūn A-bûn ,  Iâ-hô-hoa án-ni kóng ,  Í-sek-lia̍t bô kiáⁿ mah? bô hō͘-sû mah? Má-le̍k-kham cháiⁿ-iūⁿ tit-tio̍h Ka-tek ê tōe chòe gia̍p ,  i ê peh-sìⁿ cháiⁿ-iūⁿ khiā-khí i tiong-kan hiah ê siâⁿ?2 Iâ-hô-hoa kóng ,  Khòaⁿ ah ,  ji̍t-chí beh kàu ,  Góa beh hō͘ kau-chiàn ê siaⁿ thiaⁿ tī A-bûn cho̍k ê La̍h-pa ,  i beh chiâⁿ-chòe pha-hng ê thô͘-tui ;  i chiah ê siâⁿ beh hō͘ hé sio ;  chêng chiàm Í-sek-lia̍t--ê ,  taⁿ beh hō͘ Í-sek-lia̍t chiàm tò-tńg ;  che sī Iâ-hô-hoa kóng--ê , 3 Hi-si̍t-pún ah ,  lí tio̍h ai-khàu ,  in-ūi Gāi ê siâⁿ pìⁿ-chòe pha-hng ;  La̍h-pa ê peh-sìⁿ ah ,  tio̍h âu-kiò ,  ēng môa-pò͘ hâ-io ;  tio̍h thî-khàu ,  kiâⁿ-lâi kiâⁿ-khì tī lî-pa-tiong ;  in-ūi Má-le̍k-kham kap i ê chè-si kùi-cho̍k beh chòe chi̍t-ē hō͘ lâng lia̍h-khì , 4 Pōe-ge̍k ê peh-sìⁿ ah ,  lín siáⁿ-sū in-ūi hiah ê soaⁿ-kok ,  chiū-sī chúi lūn-te̍k ê soaⁿ-kok ,  lâi khoa-kháu ah? lí óa-khò châi-pó ,  kóng ,  Chī-chūi ōe lâi kàu goán chia , 5 Chú bān-kun ê Iâ-hô-hoa án-ni kóng ,  Khòaⁿ ah ,  Góa beh hō͘ kiaⁿ-hiâⁿ tùi sì-ûi lîm-kàu lín ;  lín beh siū kóaⁿ-chhut ,  ta̍k-lâng ti̍t-ti̍t khì ;  cháu bô lō͘--ê ,  bô lâng thang chū-chi̍p , 6 Chóng-sī āu-lâi Góa beh hō͘ A-bûn cho̍k siū-lia̍h ê lâng tò-tńg ;  che sī Iâ-hô-hoa kóng--ê , 7 Lūn Í-tong ,  Bān-kun ê Iâ-hô-hoa án-ni kóng ,  Tī Thê-bān bô koh ū tì-hūi mah? Chhang-miâ ê lâng bô koh ū kè-e̍k mah? in ê tì-hūi bô--khì mah?8 Tí-tàn ê peh-sìⁿ ah ,  thè--khì ah ,  tô-cháu ah ,  bih khì ba̍t ah ;  in-ūi Góa hêng-hoa̍t Í-sò ê sî ,  beh hō͘ i ê chai-ē kàu tī i , 9 Bán phû-tô--ê nā kàu lí hia bán ,  kiám bô iáu lâu kúi-lia̍p-á mah? chha̍t nā mî--sî lâi ,  kiám m̄-sī sńg-tn̄g kàu móa-ì nā-tiāⁿ?10 Chóng-sī Góa hō͘ Í-sò kng-liu-liu ,  lō͘-hiān i khǹg-ba̍t ê só͘-chāi ,  tì-kàu bô tè thang bih ;  i ê hō͘-è ,  i ê hiaⁿ-tī ,  i ê chhù-piⁿ lóng sit-pāi ;  i ia̍h kui tī bô , 11 Tio̍h chiong lí bô-pē ê kiáⁿ pàng-hē-teh ,  Góa beh pó-choân in oa̍h ;  lí chiah ê kóaⁿ-hū ,  ia̍h tio̍h óa-khò góa , 12 In-ūi Iâ-hô-hoa án-ni kóng ,  Khòaⁿ ah ,  pún m̄ eng-kai lim hit ê poe--ê ,  tek-khak beh lim--i ,  bo̍h-kioh lí ,  lí kiám ōe it-chīn bián hêng-hoa̍t mah? lí tek-khak bōe bián-tit hêng-hoa̍t ,  lí tek-khak tio̍h lim--i , 13 Iâ-hô-hoa kóng ,  Góa kí ka-kī lâi chiù-chōa ,  Pho-su-la̍h beh chiâⁿ-chòe thang gông-ngia̍h ,  thang lêng-jio̍k ,  thang chiù-chó͘ ,  koh hong-hòe ;  i lóng-chóng ê siâⁿ beh éng-oán pìⁿ-chòe pha-hng , 14 Góa tùi Iâ-hô-hoa hia thiaⁿ-kìⁿ siau-sit ,  ia̍h ū sù-chiá hōng-chhe khì lia̍t-kok ,  kóng ,  Lín tio̍h chū-chi̍p lâi kong-kek i ,  tio̍h khí-lâi kau-chiàn , 15 In-ūi Góa hō͘ lí tī lia̍t-kok-tiong chòe bî-sòe ,  hō͘ lâng khòaⁿ-khin , 16 Khiā-khí chio̍h-tōng-lāi ,  pé-siú soaⁿ-téng--ê ah ,  lí ê ui-hong ,  lí sim-lāi ê kiau-ngō͘ ka-kī phiàn ;  lí sui-jiân chhin-chhiūⁿ eng-chiáu ,  choh lí ê siū tī koâiⁿ ê só͘-chāi ,  Góa beh tùi hia kā lí chhú-lo̍h-lâi ;  che sī Iâ-hô-hoa kóng--ê , 17 Í-tong beh chiâⁿ-chòe thang gông-ngia̍h--ê ,  kìⁿ-nā tùi hia kè--ê ,  tek-khak beh kî-koài ,  in-ūi i só͘ tú-tio̍h it-chhè ê chai-ē ,  lâi thí-chhiò i , 18 Iâ-hô-hoa kóng ,  Tek-khak bô lâng khiā-khí tī-hia ,  ia̍h bô lâng kià-kha tī-hia ;  sī beh chhin-chhiūⁿ Só͘-to-má ,  Gô-mô͘-la̍h ,  kap hū-kūn ê siâⁿ tó-hoāi chi̍t-iūⁿ , 19 Khòaⁿ ah ,  i beh chhin-chhiūⁿ sai ,  tùi Iok-tàn hô-piⁿ ê chhiū-nâ khí--lâi ,  kong-kek kian-kò͘ khiā-khí ê só͘-chāi ;  ba̍k-nih-kú Góa beh hō͘ in tô-cháu ,  lī-khui chit ê só͘-chāi ,  Chī-chūi siū kéng-soán ,  Góa chiū phài i tī-lí chit ê tōe ;  chī-chūi ōe pí--tit Góa? chī-chūi ōe kā Góa tēng chi̍t ê kî ah? ū sím-mi̍h bo̍k-chiá ōe khiā tī Góa ê bīn-chêng ah?20 Só͘-í lín tio̍h thiaⁿ Iâ-hô-hoa só͘ kè-e̍k kong-kek Í-tong ê kè-chhek ;  í-ki̍p I só͘ chù-tiāⁿ kong-kek Thê-bān khiā-khí ê peh-sìⁿ ê chí-ì ;  in tiāⁿ-tio̍h beh chiong hiah ê iûⁿ-kûn ê sòe--ê thoa--khì ;  I ia̍h beh hō͘ in khiā-khí ê só͘-chāi hong-hòe , 21 In-ūi in tó-hoāi ê siaⁿ ,  tōe chiū tín-tāng ;  in âu-kiò ê siaⁿ ,  thiaⁿ kàu Âng-hái , 22 Khòaⁿ ah ,  i beh khí--lâi ,  chhin-chhiūⁿ eng-chiáu pe--lâi ,  thí-khui i ê si̍t tī Pho-su-la̍h ;  kàu hit-ji̍t ,  Í-tong chiah ê ióng-sū ê sim chhin-chhiūⁿ beh siⁿ-kiáⁿ ê hū-jîn-lâng ê sim , 23 Lūn Tāi-má-sek ,  Hap-má kap A-jíⁿ-poa̍t kiàn-siàu ,  in-ūi in thiaⁿ-kìⁿ pháiⁿ siau-sit ,  chiū sit-táⁿ ;  hái-bīn ū iu-chhiû ,  bōe pêng-chēng , 24 Tāi-má-sek soe-jio̍k ,  oa̍t-tńg-sin beh tô-cháu ,  ngia̍uh-ngia̍uh-chhoah ,  chiong i lia̍h-tiâu-tiâu ;  thòng-khó͘ iu-chhiû chiong i khiú-tiâu-tiâu ,  chhin-chhiūⁿ beh siⁿ-kiáⁿ ê hū-jîn-lâng chi̍t-iūⁿ , 25 Thang o-ló ê siâⁿ ,  chiū-sī Góa só͘ hoaⁿ-hí ê siâⁿ ,  cháiⁿ-iūⁿ siū pàng-sak kàu án-ni?26 I ê siàu-liân lâng beh tī i ê koe-chhī tó--lo̍h-khì ;  tng hit-ji̍t i it-chhè ê peng-teng beh bia̍t-bô ;  che sī bān-kun ê Iâ-hô-hoa kóng--ê , 27 Góa ia̍h beh hō͘ hé to̍h tī Tāi-má-sek ê siâⁿ-chhiûⁿ ,  sio-bia̍t Piān-hap-ta̍t ê kiong-tiān , 28 Lūn Ki-ta̍t kap Hā-só chiah ê kok ,  chiū-sī Pa-pí-lûn ông Nî-pò͘-kah-nî-sat só͘ phah--ê ,  Iâ-hô-hoa án-ni kóng: Lí khí-lâi ,  chiūⁿ--khì Ki-ta̍t ,  châu-bia̍t tang-hng ê lâng , 29 In ê pò͘-pîⁿ kap iûⁿ-kûn ,  lâng beh chhiúⁿ--khì ;  chiong tiùⁿ-pak kap it-chhè ê khì-kū ,  kap lo̍k-tô ,  chhiúⁿ chòe ka-kī ê ;  lâng tùi in hoah kóng ,  Sì-ûi lóng ū kiaⁿ-hiâⁿ , 30 Iâ-hô-hoa kóng ,  Hā-só khiā-khí ê peh-sìⁿ ah ,  tio̍h tô-cháu ,  cháu-khì-hn̄g ,  bih-khì-ba̍t ;  in-ūi Pa-pí-lûn ông Nî-pò͘-kah-nî-sat siat-kè beh hāi lín ,  tiāⁿ-tio̍h ì-sù beh kong-kek lín , 31 Iâ-hô-hoa kóng ,  Khí--lâi ,  chiūⁿ--khì kong-kek an-jiân khiā-khí bô khòa-lū ê cho̍k ,  in bô mn̂g-hō͘ ,  bô mn̂g-chhòaⁿ ,  sī ka-kī khiā-khí--ê , 32 In ê lo̍k-tô beh hō͘ lâng chhiúⁿ--khì ;  in chōe-chōe cheng-siⁿ beh hō͘ lâng kiap--khì ;  kìⁿ-nā thì pìn-piⁿ--ê ,  beh kóaⁿ-sòaⁿ in tī sì-hng ;  hō͘ chai-ē tùi sì-ûi kàu tī in ;  che sī Iâ-hô-hoa kóng--ê , 33 Hā-só beh chiâⁿ-chòe iá-káu tiàm ê só͘-chāi ,  éng-oán chhiⁿ-chhìn ,  bô lâng tī-hia khiā-khí ,  ia̍h bô lâng tī-hia kià-kha , 34 Iû-tāi ông Se-tí-ka khí-thâu chē-ūi ê sî ,  Iâ-hô-hoa lūn Í-lân ê ōe lîm-kàu sian-ti Iâ-lī-bí kóng , 35 Bān-kun ê Iâ-hô-hoa án-ni kóng ,  Khòaⁿ ah ,  Góa beh at-chi̍h Í-lân lâng ê keng ,  chiū-sī in siōng-téng ê khùi-la̍t , 36 Góa beh hō͘ sì-bīn ê hong tùi thiⁿ ê sì-bīn chhe--lâi ,  lîm-kàu Í-lân lâng ,  chiong in kóaⁿ-sòaⁿ tī sì-hng ;  Í-lân siū kóaⁿ-sòaⁿ ê lâng bô chi̍t-kok bô kàu , 37 Iâ-hô-hoa kóng ,  Góa beh hō͘ Í-lân lâng tī tùi-te̍k ê bīn-chêng kap siàu-siūⁿ in ê sìⁿ-miā ê lâng ê bīn-chêng lâi kiaⁿ-hiâⁿ ;  Góa iā beh hō͘ chai-ē ,  chiū-sī Góa ê tōa siū-khì ,  lîm-kàu in ;  koh beh hō͘ to-kiàm tui-jip in ,  kàu it-chīn bia̍t in , 38 Góa beh siat-li̍p Góa ê pó-chō tī Í-lân ,  tùi-hia tû--khì kun-ông kap kùi-cho̍k ;  che sī Iâ-hô-hoa kóng--ê , 39 Chóng-sī kàu ji̍t-āu ,  Góa beh hō͘ Í-lân siū-lia̍h ê lâng tò--lâi ;  che sī Iâ-hô-hoa kóng--ê , 
