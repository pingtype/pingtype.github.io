1 Iû-tāi ông Iok-se-a ê kiáⁿ Iok-ngá-kèng tē sì--nî ,  ū ōe tùi Iâ-hô-hoa lîm-kàu Iâ-lī-bí kóng , 2 Lí tio̍h the̍h chi̍t pún chheh ,  chiong Góa só͘ tùi lí kóng beh kong-kek Í-sek-lia̍t kap Iû-tāi ,  kap ta̍k-kok ,  it-chhè ê ōe ;  tùi Góa kā lí kóng-ōe ê hit-ji̍t ,  chiū-sī tùi Iok-se-a hiah ê ji̍t khí ,  kàu tī kin-á-ji̍t ;  lóng siá tī hí(**hit) lāi-bīn , 3 Kiám-chhái Iû-tāi ke beh thiaⁿ Góa só͘ àn-sǹg beh kàng hō͘ in it-chhè ê chai-ē ;  tì-kàu in beh oa̍t-thâu ,  ta̍k-lâng lī-khui i ê pháiⁿ-lō͘ ;  Góa chiū thang sià-bián in ê chōe-kòa kap chōe-ok , 4 Iâ-lī-bí chiū kiò Nî-lī-a ê kiáⁿ Pa-lio̍k lâi ;  Pa-lio̍k chiū chiong Iâ-lī-bí só͘ thoân Iâ-hô-hoa tùi i kóng it-chhè ê ōe ,  lóng kì tī chheh , 5 Iâ-lī-bí hoan-hù Pa-lio̍k kóng ,  Góa siū chó͘-gāi ,  bōe-ōe ji̍p Iâ-hô-hoa ê chhù , 6 Lí tio̍h khì ,  chiong góa só͘ thoân ,  lí só͘ siá tī chheh--nih Iâ-hô-hoa ê ōe ,  tī Iâ-hô-hoa ê chhù ,  tī kìm-chia̍h ê ji̍t tha̍k hō͘ peh-sìⁿ thiaⁿ ;  ia̍h tha̍k hō͘ tùi chiah ê siâⁿ lâi ê Iû-tāi lâng thiaⁿ , 7 Kiám-chhái in beh tī Iâ-hô-hoa ê bīn-chêng khiam-pi kî-tó ;  in beh hôe-thâu ,  ta̍k-lâng lī-khui i ê pháiⁿ-lō͘ ;  in-ūi Iâ-hô-hoa tùi chit ê peh-sìⁿ só͘ kóng beh hoat-chhut ê siū-khì ,  hit ê siū-khì chin tōa , 8 Nî-lī-a ê kiáⁿ Pa-lio̍k chiū chiàu sian-ti Iâ-lī-bí it-chhè só͘ hoan-hù--ê khì kiâⁿ ;  tī Iâ-hô-hoa ê chhù ,  tha̍k chheh-lāi só͘ kì Iâ-hô-hoa ê ōe , 9 Iû-tāi ông Iok-se-a ê kiáⁿ Iok-ngá-kèng gō͘--nî ,  káu ge̍h ,  Iâ-lō͘-sat-léng ê chèng peh-sìⁿ ,  kap hiah-ê tùi Iû-tāi siâⁿ lâi kàu Iâ-lō͘-sat-léng ê chèng peh-sìⁿ ;  soan-pò͘ kìm-chia̍h tī Iâ-hô-hoa ê bīn-chêng , 10 Hit-sî tī Iâ-hô-hoa ê chhù ,  su-kì Sa-hoan ê kiáⁿ Ki-má-lī-ngá ê pâng ,  tī téng-īⁿ ,  kūn Iâ-hô-hoa ê chhù ,  sin-mn̂g ê mn̂g-kháu ,  Pa-lio̍k tùi hit pún chheh tha̍k Iâ-lī-bí ê ōe ,  hō͘ chèng peh-sìⁿ chhin-hī thiaⁿ , 11 Sa-hoan ê sun ,  Ki-má-lī-ngá ê kiáⁿ ,  Bí-kai-a thiaⁿ-kìⁿ chheh-lāi Iâ-hô-hoa it-chhè ê ōe , 12 i chiū lo̍h-khì ông-kiong ,  ji̍p su-kì ê pâng ;  khòaⁿ ah ,  chèng kùi-cho̍k lóng chē tī-hia ,  chiū-sī su-kì Í-lī-sa-má ,  Sī-má-ngá ê kiáⁿ Tē-lâi-ngá ,  A-kek-pho ê kiáⁿ Í-lī-ná-tan ,  Sa-hoan ê kiáⁿ Ki-má-lī-ngá ,  Hap-ná-nî-ngá ê kiáⁿ Se-tí-ka ,  kap lóng-chóng ê kùi-cho̍k , 13 Tùi án-ni Bí-kai-a tùi in kóng-khí i só͘ thiaⁿ-kìⁿ it-chhè ê ōe ,  chiū-sī Pa-lio̍k tùi peh-sìⁿ tha̍k hit pún chheh ê sî i só͘ thiaⁿ-kìⁿ ê , 14 In-ūi án-ni chiah ê kùi-cho̍k chiū chhe Kó͘-sī ê cheng-sun ,  Sī-lī-bí-ngá ê sun ,  Nî-thàm-ngá ê kiáⁿ Iû-tí kàu Pa-lio̍k hia ,  tùi i kóng ,  Lí chiong só͘ tha̍k hō͘ peh-sìⁿ thiaⁿ ê chheh chhin-chhiú the̍h--lâi ,  Nî-lī-a ê kiáⁿ Pa-lio̍k chiū chhin-chhiú the̍h hit pún chheh lâi in hia , 15 In tùi i kóng ,  Chhiáⁿ chē ,  tha̍k hō͘ goán thiaⁿ ;  Pa-lio̍k chiū tha̍k hō͘ in thiaⁿ , 16 In thiaⁿ che it-chhè ê ōe ,  chiū tāi-ke kiaⁿ-hiâⁿ saⁿ-khòaⁿ ;  kā Pa-lio̍k kóng ,  Goán koat-toàn beh chiong chiah ê ōe lóng kā ông kóng , 17 In koh mn̄g Pa-lio̍k kóng ,  Chhiáⁿ lí kā goán kóng ,  lí ēng siáⁿ khoán lâi siá i só͘ thoân it-chhè ê ōe?18 Pa-lio̍k ìn kóng ,  I chhin-chhùi tùi góa kóng chiah ê ōe ,  góa chiū ēng pit-ba̍k siá tī chheh--nih , 19 Hiah ê kùi-cho̍k tùi Pa-lio̍k kóng ,  Lí kap Iâ-lī-bí tio̍h khì bih--teh ,  m̄-thang hō͘ lâng chai lín tī toh-lo̍h , 20 Hiah ê kùi-cho̍k chiong hit pún hē tī su-kì Í-lī-sa-má ê pâng ,  chiah ji̍p īⁿ kìⁿ ông ,  chiong chiah ê ōe lóng kóng-khí hō͘ ông thiaⁿ , 21 Ông chhe Iû-tí khì the̍h hit-pún lâi ,  i chiū tùi su-kì Í-lī-sa-má ê pâng the̍h--lâi ,  Iû-tí tha̍k hō͘ ông thiaⁿ ,  ia̍h hō͘ khiā tī ông chó-iū chiah ê kùi-cho̍k thiaⁿ , 22 Hit-sî sī káu--ge̍h ,  ông chē tī kè tang-thiⁿ ê chhù ,  bīn-thâu-chêng ū hé-lô͘ teh to̍h , 23 Iû-tí kiàn tha̍k saⁿ-phiⁿ á sì-phiⁿ ,  ông chiū ēng su-kì ê to kā i koah-khí--lâi ,  hiat tī hé-lô͘ ,  kàu choân-pún lóng sio tī lô͘-tiong ê hé , 24 Ông kap thiaⁿ-kìⁿ chiah ê ōe ê jîn-sîn ,  in lóng bô kiaⁿ ia̍h bô thiah-li̍h in ê saⁿ , 25 Í-lī-ná-tan kap Tē-lâi-ngá ,  Ki-má-lī-ngá ,  kiû ông bo̍h-tit sio hit-pún ;  chóng-sī i m̄ thiaⁿ , 26 Ông chiū bēng-lēng Hap-bí-le̍k ê kiáⁿ Iâ-la̍h-bia̍t ,  kap A-su-lia̍t ê kiáⁿ Se-lâi-ngá ,  kap A-pek-tia̍p ê kiáⁿ Sī-lī-bí-ngá ;  khì lia̍h su-kì Pa-lio̍k kap sian-ti Iâ-lī-bí ;  chóng-sī Iâ-hô-hoa kā in khǹg-ba̍t , 27 Ông chiong hit-pún ,  chiū-sī Pa-lio̍k só͘ siá Iâ-lī-bí só͘ thoân ê ōe ,  sio--khì liáu-āu ,  Iâ-hô-hoa ê ōe lîm-kàu Iâ-lī-bí kóng , 28 Lí koh the̍h chi̍t-pún ,  chiong Iû-tāi ông Iok-ngá-kèng só͘ sio chiông-chêng hit-pún hiah ê ōe lóng siá tī hit lāi-bīn , 29 Lūn-kàu Iû-tāi ông Iok-ngá-kèng ,  lí tio̍h kóng ,  Iâ-hô-hoa án-ni kóng ,  Lí sio hit pún ,  kóng ,  Lí siáⁿ-sū tī hit lāi-bīn siá kóng ,  Pa-pí-lûn ông koat-toàn beh lâi húi-bia̍t chit ê thó͘-tōe ,  hō͘ chit só͘-chāi ê lâng kap cheng-siⁿ lóng bô--khì ah?30 Só͘-í Iâ-hô-hoa lūn Iû-tāi ông Iok-ngá-kèng kóng ,  I beh bô lâng thang chē Tāi-pi̍t ê pó-chō ,  i ê sin-si beh hiat-ka̍k tī gōa-bīn ,  ji̍t--sî hō͘ ji̍t pha̍k ,  mî--sî hō͘ sng tàng , 31 Góa beh in-ūi i kap i ê hō͘-è ,  kap i ê jîn-sîn ê chē-kòa ,  hêng-hoa̍t in ;  Góa bēh hō͘ Góa só͘ kóng it-chhè ê chai-ē lîm-kàu in ,  í-ki̍p Iâ-lō͘-sat-léng ê peh-sìⁿ ,  kap Iû-tāi lâng ;  chóng-sī in m̄ thiaⁿ , 32 Tùi án-ni Iâ-lī-bí koh the̍h chi̍t-pún ,  kau hō͘ Nî-lī-a ê kiáⁿ su-kì Pa-lio̍k ;  i chiū chiong Iâ-lī-bí só͘ thoân ê ōe siá tī hit lāi-bīn ;  chiū-sī Iû-tāi ông Iok-ngá-kèng só͘ sio--khì hit-pún it-chhè ê ōe ;  lēng-gōa koh thiⁿ chōe-chōe saⁿ-chhin-chhiūⁿ ê ōe , 
