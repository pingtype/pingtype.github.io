1 Piān-ngá-bín tōe ,  A-ná-tu̍t siâⁿ ê chè-si tiong ,  Hi-le̍k-ka ê kiáⁿ ,  Iâ-lī-bí ê ōe kì tī ē-tóe , 2 Tng Iû-tāi ông A-bûn ê kiáⁿ Iok-se-a chē-ūi ê cha̍p-saⁿ--nî ,  Iâ-hô-hoa ê ōe lîm-kàu i , 3 Koh tī Iû-tāi ông Iok-se-a ê kiáⁿ Iok-ngá-kèng chē-ūi ê sî ,  ti̍t-kàu Iû-tāi ông Iok-se-a ê kiáⁿ Se-tí-ka cha̍p-it--nî ê lō͘-bé ;  gō͘-ge̍h kan ,  Iâ-lō͘-sat-léng lâng siū-lia̍h ê sî ,  Iâ-hô-hoa ê ōe lîm-kàu i , 4 Iâ-hô-hoa ê ōe lîm-kàu góa ,  kóng , 5 Góa bē chhòng-chō lí tī pak-tó͘-lāi ê tāi-seng ,  Góa bat lí ;  lí bē chhut-thai ê tāi-seng ,  Góa hun-piat lí chòe-sèng ;  siat-li̍p lí chòe lia̍t-kok ê sian-ti , 6 Góa chiū kóng ,  Hāi--ah! Chú Iâ-hô-hoa ah ,  lí khòaⁿ ,  góa bōe hiáu kóng ,  in-ūi góa sī gín-ná , 7 Chóng-sī Iâ-hô-hoa tùi góa kóng ,  Lí m̄-thang kóng ,  Góa sī gín-ná ;  in-ūi Góa kìⁿ-ū chhe lí ,  lí tio̍h khì ;  Góa kìⁿ-ū hoan-hù lí ,  lí tio̍h kóng , 8 Lí bo̍h-tit kiaⁿ--in ,  in-ūi Góa kap lí tī-teh ,  beh kiù lí ;  che sī Iâ-hô-hoa kóng ê , 9 Iâ-hô-hoa chiū chhun I ê chhiú bong góa ê chhùi ,  Iâ-hô-hoa kā góa kóng ,  Lí khòaⁿ ,  Góa ū chiong Góa ê ōe ,  hē tī lí ê chhùi , 10 Khòaⁿ ah ,  kin-á-ji̍t Góa siat-li̍p lí tī lia̍t-pang lia̍t-kok ê téng-bīn ;  sī ūi-tio̍h beh pu̍ih-chhut ,  beh thiah-húi ,  beh pāi-hoāi ,  beh chhia-tó ,  beh kiàn-li̍p ,  beh chai-pôe , 11 Iâ-hô-hoa ê ōe koh lîm-kàu góa kóng ,  Iâ-lī-bí ah ,  lí khòaⁿ-kìⁿ sím-mi̍h? Góa kóng ,  Góa khòaⁿ-kìⁿ hēng-chhiū ê chi̍t-ki , 12 Iâ-hô-hoa chiū tùi góa kóng ,  Lí só͘ khòaⁿ sī tio̍h ;  Góa teh koan-kò͘ Góa ê ōe lâi chiâⁿ--i , 13 Iâ-hô-hoa ê ōe tē-jī pái lîm-kàu góa kóng ,  Lí khòaⁿ-kìⁿ sím-mi̍h? Góa kóng ,  Góa khòaⁿ-kìⁿ chi̍t ê tiáⁿ teh kún ,  i ê bīn tùi pak--sì ǹg kè--lâi , 14 Iâ-hô-hoa chiū tùi góa kóng ,  Beh ū chai-ē tùi pak-hng hoat-chhut ,  lîm-kàu chit só͘-chāi it-chhè khiā-khí ê peh-sìⁿ , 15 Iâ-hô-hoa kóng ,  Khòaⁿ ah ,  Góa beh tiàu pak-hng lia̍t-kok ê chèng-cho̍k ;  in beh lâi ,  ta̍k-ê an chō-ūi tī Iâ-lō͘-sat-léng chiah ê siâⁿ-mn̂g-kháu ;  chiu-ûi kong-kek siâⁿ-chhiûⁿ ,  ia̍h beh kong-kek Iû-tāi it-chhè ê siâⁿ , 16 Lūn-kàu chit ê peh-sìⁿ it-chhè ê pháiⁿ ,  chiū-sī lī-khui Góa ,  ǹg pa̍t ê siōng-tè sio-hiuⁿ ;  kūi-pài in ê chhiú só͘ chòe--ê ;  Góa beh kóng-khí Góa ê phòaⁿ-toàn lâi kong-kek in , 17 Só͘-í lí tio̍h hâ-io ,  khí--lâi ,  chiong Góa só͘ hoan-hù lí it-chhè ê ōe kā in kóng ;  bo̍h-tit in-ūi in lâi kiaⁿ-hiâⁿ ,  kiaⁿ-liáu Góa hō͘ lí tī in ê bīn-chêng lâi kiaⁿ-hiâⁿ , 18 Khòaⁿ ah ,  in-ūi Góa kin-á-ji̍t hō͘ lí chiâⁿ-chòe kian-kò͘ ê siâⁿ ,  chòe thih-thiāu ,  chòe tâng-chhiûⁿ ,  lâi tí-tng choân-tōe ,  í-ki̍p Iû-tāi ê lia̍t-ông ,  kùi-cho̍k ,  chè-si ,  kap chit só͘-chāi ê chèng peh-sìⁿ , 19 In beh kong-kek lí ,  chóng-sī bōe-ōe iâⁿ lí ;  in-ūi Góa kap lí tī-teh ,  beh chín-kiù lí ;  che sī Iâ-hô-hoa kóng--ê , 
