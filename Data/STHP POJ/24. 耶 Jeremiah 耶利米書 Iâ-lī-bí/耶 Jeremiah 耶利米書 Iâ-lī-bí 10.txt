1 Í-sek-lia̍t ke ah ,  tio̍h thiaⁿ Iâ-hô-hoa tùi lín só͘ kóng ê ōe , 2 Iâ-hô-hoa án-ni kóng ,  Lín m̄-thang o̍h lia̍t-kok ê só͘-kiâⁿ ;  ia̍h m̄-thang ūi-tio̍h thiⁿ ê tiāu-thâu lâi kiaⁿ-hiâⁿ ;  in-ūi lia̍t-kok ūi-tio̍h che lâi kiaⁿ-hiâⁿ , 3 Chèng peh-sìⁿ ê hong-sio̍k sī khang-hu ;  in tī chhiū-nâ-lāi chhò chi̍t châng chhiū ,  sai-hū ê chhiú ēng pó͘-thâu chō-chiâⁿ--ê , 4 In ēng kim ēng gûn siuⁿ--i ,  ēng teng kap thûi-á tèng-tiâu ,  hō͘ i bô iô-tāng , 5 I chhin-chhiūⁿ chhia-îⁿ ê thiāu ,  bōe kóng-ōe ;  tio̍h lâng kng ,  in-ūi i bōe kiâⁿ ;  lín bo̍h-tit kiaⁿ--i ;  in-ūi in bōe kàng chai-ē ,  ia̍h bô koân thang kàng hok-khì , 6 Iâ-hô-hoa ah ,  bô sím-mi̍h ōe pí-phēng-tit Lí ;  to̍k-to̍k Lí chòe tōa ;  Lí ê miâ tōa koh ū lêng-le̍k , 7 Bān peh-sìⁿ ê Ông ah ,  chī-chūi m̄-tio̍h kiaⁿ-ùi Lí ,  che sī ha̍p tī Lí ;  in-ūi tī lia̍t-kok tì-hūi ê lâng ê tiong-kan ,  sui-jiân ū koân-ūi--ê ,  ia̍h bōe pí-tit Lí , 8 In lóng sī gû-chhún bû-ti ;  ngó͘-siōng ê kà-sī ,  put-kò sī chhâ nā-tiāⁿ , 9 Ū gûn phah kui phìⁿ ,  tùi Tha-si tòa-lâi-ê ;  ia̍h ū tùi O͘-hoat lâi ê kim ;  lóng sī sai-hū kap gûn-chhiūⁿ ê chhiú chòe--ê ;  koh ū lâm-sek chí-sek ê liāu chòe-saⁿ ,  lóng sī kî-khiáu ê sai-hū chòe--ê , 10 To̍k-to̍k Iâ-hô-hoa sī chin ê Siōng-tè ,  I sī oa̍h ê Siōng-tè ,  sī éng-oán ê Ông ;  I chi̍t-ē siū-khì ,  tōe chiū tín-tāng ;  I chi̍t-ē thòng-hūn ,  lia̍t-kok lóng tòng-bōe-tiâu , 11 Lín tio̍h kā in án-ni kóng ,  Hiah-ê m̄-sī chhòng-chō thiⁿ-tōe ê siōng-tè lóng beh tùi tōe-chiūⁿ kap thiⁿ-ē bia̍t-bô--khì , 12 Iâ-hô-hoa ēng lêng-le̍k chhòng-chō tōe ;  ēng tì-hūi kiàn-li̍p sè-kài ;  ēng chhang-miâ tián-khui chiah ê thiⁿ , 13 I chi̍t-ē chhut siaⁿ ,  khong-tiong chiū ū chōe-chōe chúi kek-tōng ;  I hō͘ hûn-bū tùi tōe-ke̍k chhèng--khí-lâi ;  I ūi-tio̍h hō͘ chhòng-chō sih-nà ;  I hō͘ hong tùi I ê hú-khò͘ chhut--lâi , 14 Ta̍k-lâng lóng gû-chhún bô tì-sek ;  ta̍k ê gûn-chhiūⁿ lóng ūi-tio̍h i tiau-khek ê ngó͘-siōng lâi kiàn-siàu ;  in-ūi i só͘ chù ê ngó͘-siōng sī ké--ê ,  ia̍h bô oa̍h-khì tī i ê lāi-bīn , 15 Lóng sī khang-khang--ê ;  sī bê-he̍k lâng ê só͘ chòe ;  kàu pān-lí in ê sî ,  tek-khak siū tû-bia̍t , 16 Ngá-kok ê hūn-gia̍h bô chhin-chhiūⁿ chiah-ê ;  in-ūi I sī chhòng-chō bān-mi̍h ê Chú ;  Í-sek-lia̍t ia̍h sī I sán-gia̍p ê chi-phài ;  bān-kun ê Iâ-hô-hoa sī I ê miâ , 17 Lí khiā-khí siū-ûi ê siâⁿ--ê ,  tio̍h tùi tōe--nih siu-si̍p lí ê mi̍h-kiāⁿ , 18 In-ūi Iâ-hô-hoa án-ni kóng ,  Khòaⁿ ah ,  Góa chit-sî beh chiong chit só͘-chāi khiā-khí ê peh-sìⁿ hìⁿ--chhut-khì ;  koh beh khùn-khó͘ in ,  hō͘ in hiáu-ngō͘ , 19 Góa ū chai-ē ah ,  in-ūi góa siū húi-siong ,  góa ê siong chin siong-tiōng ;  chóng-sī góa kóng ,  Che sī góa ê thòng-khó͘ ,  tek-khak tio̍h jím-siū , 20 Góa ê pò͘-pîⁿ húi-hoāi ,  góa ê soh lóng tn̄g ;  góa ê kiáⁿ-jî lī-khui góa chhut-khì ,  taⁿ lóng bô--lah ;  bô lâng koh tah góa ê pò͘-pîⁿ ,  kòa góa ê tiùⁿ-pak , 21 In-ūi bo̍k-chiá lóng gû-chhún ,  bô chhē-kiû Iâ-hô-hoa ;  só͘-í bōe tit-tio̍h heng-thong ,  in ê iûⁿ-kûn ia̍h lóng sì-sòaⁿ , 22 Ū hong-siaⁿ ,  khòaⁿ ah ,  lâi--lah ;  ū tōa jiáu-loān tùi pak-hng chhut-lâi ,  beh hō͘ Iû-tāi chiah ê siâⁿ pha-hng ,  chòe iá-káu khiā-khí ê só͘-chāi , 23 Iâ-hô-hoa ah ,  góa chai lâng ê lō͘ ,  m̄-sī tùi ka-kī ;  kiâⁿ-lō͘ ê lâng ia̍h bōe chú-ì ka-kī ê kha-pō͘ , 24 Iâ-hô-hoa ah ,  Lí chek-pī góa ,  tio̍h chiông-khoan ;  m̄-thang tī Lí ê siū-khì-tiong chek-pī góa ;  kiaⁿ-liáu hō͘ góa kui tī bô--khì , 25 Goān Lí piàⁿ-chhut Lí ê siū-khì tī m̄-bat Lí ê lia̍t-kok ê téng-bīn ,  í-ki̍p bô kiû-kiò Lí ê miâ ê ta̍k-cho̍k ;  in-ūi in thun-chia̍h Ngá-kok ,  thun--i ,  bia̍t--i ,  hō͘ i khiā-khí ê só͘-chāi pha-hng , 
