1 Iâ-lī-bí tùi chèng peh-sìⁿ kóng bêng-pe̍k Iâ-hô-hoa in ê Siōng-tè it-chhè ê ōe ,  chiū-sī Iâ-hô-hoa in ê Siōng-tè chhe--i só͘ kóng it-chhè ê ōe , 2 Hô-sa-ngá ê kiáⁿ A-sat-lī-ngá ,  kap Ka-lī-a ê kiáⁿ Iok-hap-lân ,  kap it-chhè kiau-ngō͘ ê lâng ,  chiū tùi Iâ-lī-bí kóng ,  Lí kóng bô-iáⁿ ōe ,  Iâ-hô-hoa lán ê Siōng-tè pēng-bô chhe lí lâi kóng ,  Lín m̄-thang khì Ai-ki̍p ,  lâi kià-kha tī-hia ; 3 che sī Nî-lī-a ê kiáⁿ Pa-lio̍k kiau(**kàu)-so lí hāi goán ,  beh chiong goán kau tī Ka-le̍k-tí lâng ê chhiú ,  hō͘ in thâi-sí goán ,  á-sī lia̍h goán kàu Pa-pí-lûn , 4 Tùi án-ni ,  Ka-lī-a ê kiáⁿ Iok-hap-lân ,  kap it-chhè kun-tiúⁿ ,  kap chèng peh-sìⁿ ,  m̄ thiaⁿ-thàn Iâ-hô-hoa ê ōe ,  lâi tiàm tī Iû-tāi tōe , 5 Ka-lī-a ê kiáⁿ Iok-hap-lân ,  kap it-chhè ê kun-tiúⁿ ,  chiū chiong chhun ê Iû-tāi lâng ,  chiū-sī tùi in siū kóaⁿ--khì hiah ê kok tò-lâi ,  beh kià-kha tī Iû-tāi tōe--ê , 6 put-lūn ta-po͘-lâng ,  hū-jîn-lâng ,  gín-á kap ông hiah ê cha-bó͘-kiáⁿ ,  kap sī-ōe-tiúⁿ Nî-pò͘-sat-la̍h-tàn só͘ lâu lâi kau-tài Sa-hoan ê sun ,  A-hi-kam ê kiáⁿ ,  Ki-tāi-lī ê chèng-lâng ,  kap sian-ti Iâ-lī-bí ,  í-ki̍p Nî-lī-a ê kiáⁿ Pa-lio̍k ,  lóng tòa khì Ai-ki̍p tōe ,  kàu Tap-pí-le̍k , 7 Che sī in-ūi in m̄ thiaⁿ-thàn Iâ-hô-hoa ê ōe , 8 Tī Tap-pí-le̍k ,  Iâ-hô-hoa ê ōe lîm-kàu Iâ-lī-bí kóng , 9 Lí tio̍h ēng chhiú the̍h kúi-tè tōa lia̍p chio̍h ,  tī Iû-tāi lâng ê bīn-chêng ,  khǹg tī thia̍p-chng ê he-thô͘-lāi ,  chiū-sī tī Tap-pí-le̍k Hoat-ló ê ông-kiong-mn̂g hia ; 10 kā in kóng ,  Bān-kun ê Iâ-hô-hoa Í-sek-lia̍t ê Siōng-tè án-ni kóng ,  Khòaⁿ ah ,  Góa beh tiàu Góa ê lô͘-po̍k Pa-pí-lûn ông Nî-pò͘-kah-nî-sat lâi ;  tī só͘ khǹg ê chio̍h-thâu-téng ,  Góa beh an-tì i ê pó-chō ,  i beh tī hí(**hit) chio̍h-téng tah súi ê pò͘-pîⁿ , 11 I beh lâi kong-kek Ai-ki̍p tōe ,  eng-kai sí-ê chiū sí ,  eng-kai lia̍h-ê chiū siū-lia̍h ,  eng-kai hō͘ to thâi-ê chiū hō͘ to thâi , 12 Góa iā beh khí hé tī Ai-ki̍p hiah ê sîn-bêng ê biō ;  i beh sio i ,  lia̍h in khì ;  i beh tit-tio̍h Ai-ki̍p tōe chhin-chhiūⁿ bo̍k-chiá chhēng i ê saⁿ ;  tùi hia an-jiân chhut-khì , 13 I tek-khak phah-chhùi Ai-ki̍p tōe Pek-sī-be̍k tiau-khek ê thiāu ,  ēng hé sio Ai-ki̍p chiah ê sîn-bêng ê biō , 
