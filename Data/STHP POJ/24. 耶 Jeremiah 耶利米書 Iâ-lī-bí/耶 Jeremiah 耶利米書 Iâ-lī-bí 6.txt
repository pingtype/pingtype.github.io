1 Piān-ngá-bín lâng ah ,  lín tio̍h cháu-chhut Iâ-lō͘-sat-léng ;  tī Thê-ko-a pûn sàu-kak ;  tī Pek-hap-ki-lîm pàng ian-tun ;  in-ūi ū chai-ē kap tōa ê húi-bia̍t tùi pak-hng lo̍h--lâi , 2 Góa beh châu-bia̍t Sek-an ê cha-bó͘-gín-ná ,  chiū-sī hit ê súi koh iù-siù--ê , 3 Bo̍k-chiá kap i ê iûⁿ-kûn beh kàu i hia ,  tī i ê chiu-ûi tah pò͘-pîⁿ ;  ta̍k-ê tī i só͘ chiàm ê tōe ,  hō͘ iûⁿ chia̍h-chháu , 4 Lín tio̍h pī-pān kau-chiàn kong-kek i ;  khí-lâi ah ,  lán tio̍h thàn tiong-tàu ê sî chiūⁿ-khì ;  chhám--ah ,  ji̍t í-keng chhiâ-sai ,  beh àm ê iáⁿ í-keng thoa-tn̂g , 5 Khí-lâi ah ,  lán tio̍h thàu-mî chiūⁿ-khì ,  húi-hoāi i ê kiong-tiān , 6 In-ūi bān-kun ê Iâ-hô-hoa án-ni kóng ,  Lín tio̍h chhò chhiū-ba̍k ,  khí thô͘-tui ,  kong-kek Iâ-lō͘-sat-léng ;  che sī hit-ê eng-kai siū hêng-hoa̍t ê siâⁿ ;  in tiong-kan it-chīn sī pō-gio̍k , 7 Chíⁿ cháiⁿ-iūⁿ chhèng-chhut chúi ,  chit ê siâⁿ ia̍h án-ni chhèng-chhut pháiⁿ ;  tī in tiong-kan siông-siông thiaⁿ-kìⁿ ū kiông-pō húi-bia̍t ê sū ;  pīⁿ-thiàⁿ sún-siong ia̍h siông-siông tī Góa ê bīn-chêng , 8 Iâ-lō͘-sat-léng ah ,  lí tio̍h siū kà-sī ;  bián-tit Góa ê sim kap lí chhiⁿ-so͘ ;  bián-tit Góa hō͘ lí pha-hng ,  chiâⁿ-chòe bô lâng khiā-khí ê tōe , 9 Bān-kun ê Iâ-hô-hoa án-ni kóng ,  In beh it-chīn lia̍h Í-sek-lia̍t chhun ê peh-sìⁿ ,  chhin-chhiūⁿ tiah phû-tô chi̍t-iūⁿ ;  lí tio̍h chhin-chhiūⁿ tiah phû-tô-ê ,  chhiú koh tńg-ji̍p chhiū-ki , 10 Taⁿ góa beh tùi chī-chūi kóng-ōe chòe kan-chèng ,  hō͘ in thiaⁿ ah? khòaⁿ ah ,  in ê hī-á bē siū kat-lé ,  bōe-ōe thiaⁿ ;  khòaⁿ ah ,  Iâ-hô-hoa ê ōe ,  in lia̍h-chòe kiàn-siàu ,  bô hoaⁿ-hí--i , 11 In-ūi án-ni ,  góa hō͘ Iâ-hô-hoa ê siū-khì chhiong-móa ,  lún-bōe-tiâu ;  góa beh chòe-chi̍t-ē piàⁿ tī ke-lō͘ ê gín-ná ,  kap chū-hōe ê siàu-liân lâng ;  liân tiōng-hu kap i ê bó͘ ,  lāu-lâng kap ji̍t-chí móa-chiok--ê ,  lóng beh siū-lia̍h , 12 In ê chhù-the̍h ,  chhân-hn̂g ,  kap bó͘ ,  lóng beh piàn-chòe pa̍t-lâng-ê ;  in-ūi Góa beh chhun-chhiú kong-kek chit só͘-chāi khiā-khí ê peh-sìⁿ ;  che sī Iâ-hô-hoa kóng--ê , 13 In-ūi in tùi tē-it sòe kàu tē-it tōa--ê ,  lóng it-bī tham-sim ;  tùi sian-ti kàu chè-si ,  lóng kiâⁿ kan-chà , 14 In chhìn-chhìn chhái-chhái i-tī Góa ê peh-sìⁿ ê siong ,  kóng ,  Pêng-an lah ,  pêng-an lah ;  kî-si̍t bô pêng-an , 15 In kiâⁿ khó-ò͘ⁿ ê sū ,  chai kiàn-siàu mah? bô ,  in lóng bô kiàn-siàu ,  ia̍h bōe âng-bīn ;  in-ūi án-ni ,  in beh poa̍h-tó tī poa̍h-tó ê lâng ê tiong-kan ;  Góa pān in ê sî ,  in beh tian-tó ;  che sī Iâ-hô-hoa kóng ê , 16 Iâ-hô-hoa án-ni kóng ,  Lín tio̍h khiā tī lō͘--nih khòaⁿ ;  chhâ-mn̄g kū ê lō͘ ,  hit tiâu hó-lō͘ tī toh-lo̍h ,  chiū tio̍h kiâⁿ--i ;  án-ni lín ê sim beh tit-tio̍h an-hioh ;  chóng-sī in kóng ,  Goán m̄ kiâⁿ--i , 17 Góa kā lín siat siú-bāng--ê ,  kóng ,  Tio̍h thiaⁿ sàu-kak ê siaⁿ ;  chóng-sī in kóng ,  Goán m̄ thiaⁿ , 18 Lia̍t-kok ah ,  in-ūi án-ni lín tio̍h thiaⁿ ;  hōe-chiòng ah ,  lín tio̍h chai in tiong-kan ū sím-mi̍h sū , 19 Tōe ah ,  tio̍h thiaⁿ ;  khòaⁿ ah ,  Góa beh hō͘ chai-ē kàu chit ê peh-sìⁿ ,  chiū-sī in ê tô͘-bô͘ ê kiat-kó ;  in-ūi in m̄ thiaⁿ-thàn Góa ê ōe ;  Góa ê lu̍t-hoat ,  in ia̍h khì-choa̍t , 20 Tùi Sī-pa chhut ê jú-hiuⁿ ,  tùi hn̄g-hn̄g ê só͘-chāi chhut ê chhiong-pô͘ ,  tòa lâi hō͘ Góa ,  beh siáⁿ-tāi? lín ê sio-chè bô tit-tio̍h chiap-la̍p ;  lín ê lé-mi̍h ,  Góa ia̍h bô hoaⁿ-hí , 21 Só͘-í Iâ-hô-hoa án-ni kóng ,  Khòaⁿ ah ,  Góa beh hē that-gāi ê chio̍h tī chit ê peh-sìⁿ ê bīn-chêng ;  pē kap kiáⁿ beh chòe-chi̍t-ē poa̍h tī hit téng-bīn ;  chhù-piⁿ kap pêng-iú ia̍h lóng beh bia̍t-bô , 22 Iâ-hô-hoa án-ni kóng ,  Khòaⁿ ah ,  ū chi̍t chióng ê peh-sìⁿ tùi pak-hng lâi ;  ia̍h ū chi̍t ê tōa-kok heng-khí ,  tùi tōe-ke̍k lâi , 23 In kia̍h keng kap chhiuⁿ ;  in chân-jím bô lîn-bín ;  in ê siaⁿ chhin-chhiūⁿ hái hōa-hōa-háu ;  Sek-an ê cha-bó͘-gín-ná ah ,  in lóng khiâ-bé lia̍t-tīn ,  chhin-chhiūⁿ chiàn-sū beh kong-kek lí , 24 Goán thiaⁿ-kìⁿ in ê hong-siaⁿ ,  chhiú chiū nńg--lo̍h-khì ;  thòng-khó͘ khîⁿ-tio̍h goán ,  thàng-thiàⁿ chhin-chhiūⁿ siⁿ-kiáⁿ ê hū-jîn-lâng chi̍t-iūⁿ , 25 Lín m̄-thang chhut-khì chhân--nih ,  ia̍h m̄-thang kiâⁿ tī lō͘-nih ;  in-ūi tī-hia ū tùi-te̍k ê to-kiàm ,  sì-ûi ū kiaⁿ-hiâⁿ , 26 Góa ê peh-sìⁿ ah ,  tio̍h hâ môa-pò͘ ,  kō tī hé-hu-tiong ;  tio̍h pi-siong ,  chhin-chhiūⁿ sòng-sit to̍k-siⁿ kiáⁿ ,  thòng-sim thî-khàu ;  in-ūi chân-hāi--ê beh hut-jiân kàu tī lán , 27 Góa siat-li̍p lí tī Góa ê peh-sìⁿ-tiong ,  chòe chhì-giām--ê kap ōe-só͘ ;  hō͘ lí chai lâi chhì-giām in ê kiâⁿ-chòe , 28 In lóng sī tōa pōe-ge̍k ê lâng ;  sì-kòe kiâⁿ húi-pòng ;  in sī tâng ,  sī thih ;  lóng sī kiâⁿ húi-hoāi--ê , 29 Hong-kūi sio--tio̍h ,  iân í-keng iûⁿ tī hé-lāi ;  in ti̍t-ti̍t thoàn-liān ,  kàu-bé sī khang-khang ;  in-ūi pháiⁿ--ê iáu-bē tû-khì , 30 Lâng beh chheng in chòe siū khì-sak ê gûn ,  in-ūi Iâ-hô-hoa í-keng khì-sak in , 
