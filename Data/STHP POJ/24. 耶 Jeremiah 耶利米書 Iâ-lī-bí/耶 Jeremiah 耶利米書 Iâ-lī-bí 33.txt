1 Iâ-lī-bí iáu-kú koaiⁿ tī khu-liû-só͘ ê īⁿ-lāi ,  Iâ-hô-hoa ê ōe tē-jī-pái lîm-kàu i kóng , 2 Kiâⁿ i--ê ê Iâ-hô-hoa ,  kè-e̍k lâi kiàn-li̍p i--ê ê Iâ-hô-hoa sī I ê miâ ,  I án-ni kóng , 3 Lí kiû Góa ,  Góa chiū ìn lí ,  ia̍h chiong lí só͘ m̄-chai ,  tōa koh oh-tit ê sū ,  chí-sī lí , 4 Lūn-kàu chit ê siâⁿ-lāi ê chhù ,  kap Iû-tāi ông ê chhù ,  chiū-sī thiah-húi lâi tí-tng tùi-te̍k ê thô͘-tui ,  kap tí-tng to-kiàm--ê ; 5 Í-sek-lia̍t ê Siōng-tè Iâ-hô-hoa án-ni kóng ,  Lâng beh lâi kap Ka-le̍k-tí lâng kau-chiàn ,  put-kò sī hō͘ sin-si chhiong-móa chiah ê chhù ,  chiū-sī Góa tī siū-khì kap tōa siū-khì ê tiong-kan só͘ thâi-sí ê lâng ,  in-ūi in it-chhè ê pháiⁿ ,  Góa chiū ng Góa ê bīn ,  m̄-khòaⁿ chit ê siâⁿ , 6 Khòaⁿ ah ,  Góa beh hō͘ i ê siong ho̍k-goân ,  koh ēng hó-io̍h i-hó--i ;  koh chiong hong-sēng ê pêng-an kap sêng-si̍t hián-bêng tī in , 7 Góa ia̍h beh hō͘ Iû-tāi siū-lia̍h--ê ,  kap Í-sek-lia̍t siū-lia̍h--ê ,  tò-tńg lâi ;  koh kiàn-li̍p in chhin-chhiūⁿ khí-thâu , 8 Góa beh sóe-tû in it-chhè kan-hoān Góa ê chōe ;  Góa ia̍h beh sià-bián in it-chhè kan-hoān Góa ,  pōe-poān Góa chiah ê chōe , 9 Chit ê siâⁿ beh tī bān-kok kā Góa chòe hoaⁿ-hí ê miâ ,  chòe o-ló ,  chòe êng-kng ;  in-ūi bān-kok thiaⁿ-kìⁿ Góa só͘ siúⁿ-sù tī in it-chhè ê hok-khì ,  iā ūi-tio̍h Góa só͘ siúⁿ-sù it-chhè ê hok-khì kap pêng-an ,  beh kiaⁿ-hiâⁿ ngia̍uh-ngia̍uh-chhoah , 10 Iâ-hô-hoa án-ni kóng ,  Lín lūn-kàu chit ê tōe-hng ū kóng ,  Sī pha-hng ,  bô lâng ,  bô cheng-siⁿ ê tōe-hng ;  chóng-sī tī chit só͘-chāi í-ki̍p pha-hng ,  bô lâng ,  bô jîn-ian ,  bô cheng-siⁿ ê Iû-tāi chiah ê siâⁿ ,  kap Iâ-lō͘-sat-léng ê koe-chhī , 11 beh koh thiaⁿ-kìⁿ ū hoaⁿ-hí ê siaⁿ ,  khoài-lo̍k ê siaⁿ ,  sin-kiáⁿ-sài ê siaⁿ ,  sin-niû ê siaⁿ ;  ia̍h ū lâng ê siaⁿ ,  chiū-sī hiah ê tòa siā-un ê chè kàu Iâ-hô-hoa ê chhù--ê ,  teh kóng ,  Tio̍h kám-siā bān-kun ê Iâ-hô-hoa ,  in-ūi Iâ-hô-hoa sī hó ,  I ê chû-ài éng-oán tī-teh ;  in-ūi Góa beh hō͘ chit só͘-chāi siū-lia̍h ê lâng tò-tńg--lâi ,  chhin-chhiūⁿ khí-thâu chi̍t-iūⁿ ;  che sī Iâ-hô-hoa kóng--ê , 12 Bān-kun ê Iâ-hô-hoa án-ni kóng ,  Tī chit ê pha-hng ,  bô lâng ,  bô cheng-siⁿ ê tōe-hng ,  kap kî-tiong só͘ ū ê siâⁿ ,  beh koh ū bo̍k-chiá khiā-khí ,  hō͘ in ê iûⁿ-kûn tó tī-hia , 13 Tī soaⁿ-tōe chiah ê siâⁿ ,  pîⁿ-iûⁿ chiah ê siâⁿ ,  lâm-hng chiah ê siâⁿ ,  Piān-ngá-bín ,  Iâ-lō͘-sat-léng ê chiu-ûi ,  kap Iû-tāi chiah ê siâⁿ ,  beh koh ū iûⁿ-kûn keng-kè sǹg ê lâng ê chhiú ;  che sī Iâ-hô-hoa kóng--ê , 14 Iâ-hô-hoa kóng ,  Khòaⁿ ah ,  ji̍t-chí beh kàu ,  Góa èng-ún Í-sek-lia̍t-ke kap Iû-tāi-ke ê hó-ōe ,  Góa beh hō͘ i chiâⁿ , 15 Tng hit-ji̍t hit-sî Góa beh kā Tāi-pi̍t hoat-siⁿ gī ê Ki ,  I beh tī tōe-chiūⁿ kiâⁿ kong-pêng kap kong-gī , 16 Tī hit-ji̍t Iû-tāi beh tit-tio̍h kiù ,  Iâ-lō͘-sat-léng beh an-jiân khiā-khí ;  i ê miâ beh chheng-chòe ,  Iâ-hô-hoa lán ê gī , 17 In-ūi Iâ-hô-hoa án-ni kóng ,  Tāi-pi̍t beh éng-oán ū lâng chē Í-sek-lia̍t ê pó-chō , 18 Chè-si ,  Lī-bī lâng ,  ia̍h éng-oán ū lâng hiàn sio-chè lé-mi̍h ;  siông-siông pān-lí hiàn-chè ê sū tī Góa ê bīn-chêng , 19 Iâ-hô-hoa ê ōe lîm-kàu Iâ-lī-bí kóng , 20 Iâ-hô-hoa án-ni kóng ,  Lín nā ōe hòe-bô Góa só͘ li̍p ji̍t--sî ê iok ,  mî--sî ê iok ,  hō͘ ji̍t-mî bô chiàu in ê sî ; 21 chiū ōe hòe-bô Góa kap Góa ê lô͘-po̍k Tāi-pi̍t só͘ li̍p ê iok ,  hō͘ i bô ū kiáⁿ tī i ê pó-chō chòe ông ;  ia̍h ōe hòe-bô Góa kap ho̍k-sāi Góa ê chè-si Lī-bī lâng só͘ li̍p ê iok , 22 Thiⁿ ê siōng bōe sǹg--tit ,  hái ê soa bōe niû--tit ,  Góa beh chiàu án-ni hō͘ Góa ê lô͘-po̍k Tāi-pi̍t ê hō͘-è ,  kap ho̍k-sāi Góa ê Lī-bī lâng ,  ke-thiⁿ chōe-chōe , 23 Iâ-hô-hoa ê ōe koh lîm-kàu Iâ-lī-bí kóng , 24 Chiah ê peh-sìⁿ só͘ kóng ê ōe ,  lí bô thiaⁿ-kìⁿ mah? in kóng ,  Iâ-hô-hoa só͘ kéng ê nn̄g-cho̍k ,  I í-keng khì-choa̍t--i ,  in án-ni khòaⁿ-khin Góa ê peh-sìⁿ ,  lia̍h-chòe bōe koh chiâⁿ kok tī in ê bīn-chêng , 25 Iâ-hô-hoa án-ni kóng ,  Góa só͘ li̍p ji̍t--sî mî--sî ê iok nā ōe bô--khì ,  Góa nā bô siat thiⁿ-tōe ê tēng-lē ; 26 Góa chiū ōe khì-sak Ngá-kok kap Góa ê lô͘-po̍k Tāi-pi̍t ê hō͘-è tì-kàu bô tùi i ê hō͘-è chhú lâng tī-lí A-pek-la̍h-hán ,  Í-sat ,  Ngá-kok ê hō͘-è ,  In-ūi Góa beh hō͘ in siū-lia̍h ê lâng tò-lâi ,  ia̍h beh lîn-bín in , 
