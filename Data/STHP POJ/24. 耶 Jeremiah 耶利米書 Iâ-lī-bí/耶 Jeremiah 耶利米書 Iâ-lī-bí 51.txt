1 Iâ-hô-hoa án-ni kóng ,  Khòaⁿ ah ,  Góa beh khí húi-bia̍t ê hong ,  kong-kek Pa-pí-lûn ,  kap tiàm tī Li̍p-ka-bí ê lâng , 2 Góa beh chhe gōa-pang lâng lâi kàu Pa-pí-lûn ,  lâi pòa--in ;  hō͘ in ê tōe khang-hu ;  tī i tú-tio̍h hoān-lān ê ji̍t ,  in beh chiu-ûi kong-kek i , 3 Khui-keng--ê tio̍h ǹg khui-keng--ê lâi khui-keng ,  ǹg chhēng-kah théng-sin--ê lâi khui-keng ;  bo̍h-tit sioh i ê siàu-liân lâng ,  tio̍h it-chīn bia̍t i ê choân-kun , 4 Siū-thâi--ê beh tó tī Ka-le̍k-tí lâng ê tōe ;  siū-chhì--ê beh tó tī i ê ke-lō͘ , 5 Sui-bóng Í-sek-lia̍t kap Iû-tāi ,  in ê tōe-hng móa-móa tek-chōe Í-sek-lia̍t ê Sèng--ê ,  iáu-kú in bô hō͘ bān-kun ê Iâ-hô-hoa i ê Siōng-tè khì-sak in , 6 Lín tio̍h tùi Pa-pí-lûn tiong cháu-chhut ,  ta̍k-lâng kiù ka-kī ê sìⁿ-miā ;  bo̍h-tit tī in ê chōe-tiong lâi bia̍t-bô ;  in-ūi che sī Iâ-hô-hoa pò-siû ê kî ,  I beh hō͘ in tú-tio̍h eng-kai siū ê pò-èng , 7 Pa-pí-lûn pêng-sò͘ sī Iâ-hô-hoa chhiú-lāi ê kim poe ,  hō͘ choân-tōe ê lâng chùi ;  lia̍t-pang bat lim i ê chiú ,  só͘-í lia̍t-pang hoat-kông , 8 Pa-pí-lûn hut-jiân chhia-tó ,  húi-hoāi ;  tio̍h ūi i thî-khàu ,  the̍h jú-hiuⁿ lâi chí i ê thàng-thiàⁿ ,  kiám-chhái iáu ōe-i-tit , 9 Lán siūⁿ beh i-tī Pa-pí-lûn ,  nā-sī i bô tit-tio̍h ;  lán tio̍h lī-khui i ,  ta̍k-lâng tò-lâi khì pún-kok ;  in-ūi i ê chōe-àn tú-thiⁿ ,  thàu kàu kiong-chhong , 10 Iâ-hô-hoa í-keng hián-bêng lán ê kong-gī ;  lâi ah ,  lán thang tī Sek-an pò-kò lán ê Siōng-tè Iâ-hô-hoa ê só͘-chòe , 11 Lín tio̍h bôa-kng lín ê chìⁿ ,  giâ-tiâu lín ê tîn-pâi ,  Iâ-hô-hoa tiāⁿ-tio̍h ì-sù kong-kek Pa-pí-lûn ,  lâi húi-bia̍t--i ;  só͘-í kek-tōng Má-tāi kun-ông ê sim ;  in-ūi che sī Iâ-hô-hoa pò-siû ,  chiū-sī I ūi-tio̍h I ê tiān lâi pò-siû , 12 Tio̍h khiā tōa-kî kong-kek Pa-pí-lûn ê siâⁿ-chhiûⁿ ;  tio̍h kian-kò͘ liâu-bāng ê tâi ,  phài siú-bāng-ê ,  siat bâi-ho̍k ;  in-ūi Iâ-hô-hoa só͘ kóng lūn Pa-pí-lûn khiā-khí ê peh-sìⁿ ,  I ū kè-e̍k i ,  ia̍h ū chiâⁿ--i , 13 Khiā-khí tī chōe-chōe chúi ê téng-bīn ,  tōa hoat-châi--ê ah ,  lí ê kiat-kio̍k kàu lah ,  tham-sim ê liōng móa lah , 14 Bān-kun ê Iâ-hô-hoa kí ka-kī chiù-chōa kóng ,  Góa beh hō͘ lâng chhiong-móa lín tiong-kan ,  chhin-chhiūⁿ chháu-meh chi̍t-iūⁿ ,  in beh hoah-hiàm kong-kek lí , 15 Iâ-hô-hoa ēng lêng-le̍k chhòng-chō tōe ,  ēng tì-hūi kiàn-li̍p sè-kài ;  ēng chhang-miâ tián-khui chiah ê thiⁿ , 16 I chi̍t-ē chhut-siaⁿ ,  khong-tiong chiū ū chōe-chōe chúi kek-tōng ;  I hō͘ hûn-bū tùi tōe-ke̍k chhèng--khí-lâi ;  I ūi-tio̍h hō͘ ,  chhòng-chō sih-nà ;  I hō͘ hong tùi I ê hú-khò͘ chhut-lâi , 17 Ta̍k-lâng lóng gû-chhún bô tì-sek ;  ta̍k ê gûn-chhiūⁿ lóng ūi-tio̍h i tiau-khek ê ngó͘-siōng lâi kiàn-siàu ;  in-ūi i só͘ chù ê ngó͘-siōng sī ké--ê ,  iā bô oa̍h-khì tī i ê lāi-bīn , 18 Lóng sī khang-khang--ê ;  sī bê-he̍k lâng ê só͘-chòe ;  kàu pān-lí in ê sî ,  tek-khak siū tû-bia̍t , 19 Ngá-kok ê hūn-gia̍h bô chhin-chhiūⁿ chiah-ê ;  in-ūi I sī chhòng-chō bān-mi̍h ê Chú ;  Í-sek-lia̍t iā sī I sán-gia̍p ê chi-phài ;  bān-kun ê Iâ-hô-hoa sī I ê miâ , 20 Lí sī Góa ê pó͘-thâu ,  kau-chiàn ê ke-si ;  Góa beh ēng lí phah-chhùi lia̍t-pang ,  ēng lí húi-bia̍t lia̍t-kok ; 21 ēng lí phah-chhùi bé kap khiâ-bé-ê ; 22 ēng lí phah-chhùi chiàn-chhia ,  kap chē tī hí(**hit) téng-bīn--ê ;  ēng lí phah-chhùi ta-po͘-lâng kap hū-jîn-lâng ;  ēng lí phah-chhùi lāu-lâng kap gín-á ; 23 ēng lí phah-chhùi siàu-liân lâng kap chāi-sek-lú ;  ēng lí phah-chhùi bo̍k-chiá kap i ê iûⁿ-kûn ;  ēng lí phah-chhùi choh-chhân lâng ,  kap i ê chi̍t-tùi gû ;  ēng lí phah-chhùi chóng-tok kap koaⁿ-oân , 24 Iâ-hô-hoa kóng ,  Chá Pa-pí-lûn kap Ka-le̍k-tí khiā-khí ê peh-sìⁿ ,  tī Sek-an só͘ kiâⁿ it-chhè ê pháiⁿ ,  Góa beh pò-èng in ,  hō͘ lín chhin-ba̍k khòaⁿ-kìⁿ , 25 Iâ-hô-hoa kóng ,  Lí chit ê kiâⁿ húi-bia̍t ê soaⁿ ah ,  khòaⁿ ah ,  Góa tùi-te̍k lí ;  lí húi-bia̍t choân-tōe ,  Góa beh chhun Góa ê chhiú tī lí ê téng-bīn ,  tùi soaⁿ-giâm chhia lí lo̍h--khì ;  hō͘ lí chiâⁿ-chòe sio-húi ê soaⁿ , 26 Lâng tek-khak bô tùi lí hia chhú chi̍t tè chio̍h chòe chhù-kak ,  ia̍h bô chi̍t tè chio̍h chòe tōe-ki ;  lí beh éng-oán pha-hng ;  che sī Iâ-hô-hoa kóng--ê , 27 Tio̍h tī kéng-lāi khiā tōa-kî ,  tī ta̍k-kok-tiong pûn sàu-kak ;  tiau-tî pī-pān lia̍t-kok lâi kong-kek i ;  chio-chi̍p A-la̍h-la̍t ,  Bí-nî ,  A-si̍t-ki-ná chiah ê kok lâi kong-kek i ;  koh phài kun-tiúⁿ lâi kong-kek i ;  hō͘ bé-peng chiūⁿ-lâi chhin-chhiūⁿ chho͘-mn̂g ê chháu-meh , 28 Tiau-tî pī-pān lia̍t-kok kap Má-tāi ê lia̍t-ông ,  i ê chóng-tok ,  i ê koaⁿ-oân ,  kap i só͘ koán choân-tōe ê lâng ,  lâi kong-kek i , 29 Tōe tín-tāng koh chhiⁿ-chhám ;  in-ūi Iâ-hô-hoa kong-kek Pa-pí-lûn ê chí-ì í-keng tiāⁿ-tio̍h ;  beh hō͘ Pa-pí-lûn ê tōe pha-hng ,  bô lâng khiā-khí , 30 Pa-pí-lûn ê ióng-sū m̄-ài kau-chiàn ,  tòa tī iâⁿ-pôaⁿ-lāi ;  i ê la̍t í-keng bô ,  chiâⁿ-chòe chhin-chhiūⁿ hū-jîn-lâng ,  in ê chhù-the̍h siū-sio ,  in ê mn̂g-kông phah-chi̍h , 31 Cháu-bûn-su--ê cháu-khì tú-tio̍h cháu bûn-su--ê ;  pò siau-sit--ê tú-tio̍h pò siau-sit--ê ;  pò-kò Pa-pí-lûn ông chai ,  i ê siâⁿ sì-bīn hō͘ lâng chhú-khì ; 32 lō͘ thâu hō͘ lâng chiàm-khì ,  lô͘-tek siū hé sio ,  kau-chiàn ê lâng ia̍h kiaⁿ-hiâⁿ , 33 Bān-kun ê Iâ-hô-hoa ,  Í-sek-lia̍t ê Siōng-tè ,  án-ni kóng: Pa-pí-lûn chhin-chhiūⁿ chhek-tiâⁿ ,  í-keng ta̍h kàu pîⁿ-pîⁿ ;  koh bô jōa-kú ,  siu-sêng ê sî chiū kàu , 34 Pa-pí-lûn ông Nî-pò͘-kah-nî-sat thun-chia̍h góa ,  teh-chhùi góa ;  hō͘ góa chiâⁿ-chòe khang ê khì-kū ;  i chhin-chhiūⁿ tōa-hî thun góa ;  ēng góa ê pó-mi̍h chhiong-móa i ê pak-tó͘ ,  koh chiong góa thò͘-chhut , 35 Sek-an khiā-khí ê peh-sìⁿ beh kóng ,  Pa-pí-lûn ēng pō-gio̍k khoán-thāi góa ,  kap góa ê sin-thé ;  goān chit ê chōe kui tī i ,  Iâ-lō͘-sat-léng lâng beh kóng ,  Goān lâu goán ê huih ê chōe kui tī Ka-le̍k-tí khiā-khí ê peh-sìⁿ , 36 Só͘-í Iâ-hô-hoa án-ni kóng ,  Khòaⁿ ah ,  Góa beh thòe lí sin-oan ,  ia̍h beh thòe lí pò-siû ;  Góa beh hō͘ i ê hái ta--khì ,  hō͘ i ê chúi-chôaⁿ bô chúi , 37 Pa-pí-lûn beh chiâⁿ-chòe thô͘-tui ,  chòe iá-káu tòa ê só͘-chāi ;  chòe thang gông-ngia̍h ,  thang thí-chhiò--ê ,  ia̍h bô lâng khiā-khì , 38 In beh chhin-chhiūⁿ ióng ê sai hm̄-hm̄-háu ,  chhin-chhiūⁿ sòe-chiah sai háu-kiò , 39 Tng in jia̍t ê sî ,  Góa beh ūi in pān chiú-toh ,  hō͘ i chiú-chùi ,  hō͘ i khoài-lo̍k ,  tn̂g khùn ,  éng bô cheng-sîn ;  che sī Iâ-hô-hoa kóng--ê , 40 Góa beh tòa in lo̍h--khì ,  chhin-chhiūⁿ iûⁿ-á ,  chhin-chhiūⁿ kang ê mî-iûⁿ ,  kang ê soaⁿ-iûⁿ ,  kàu siū-thâi ê tōe , 41 Sī-sa-khek cháiⁿ-iūⁿ siū kong-phòa! thiⁿ-ē só͘ o-ló--ê ,  cháiⁿ-iūⁿ siū pà-chiàm! Pa-pí-lûn tī lia̍t-kok-tiong ,  cháiⁿ-iūⁿ pìⁿ-chòe pha-hng!42 Hái-chúi tiòng--khí-lâi ,  im-kè Pa-pí-lûn ;  i hō͘ chōe-chōe éng khàm-ba̍t , 43 I ê siâⁿ pìⁿ-chòe pha-hng ,  ta-sò ê tōe ,  soa-bô͘ ,  bô lâng khiā-khí ,  bô lâng keng-kè ê só͘-chāi , 44 Góa beh hêng-hoa̍t Pí-le̍k tī Pa-pí-lûn ,  Góa beh ó͘-chhut i ê chhùi só͘ thun ê ;  bān peh-sìⁿ bô koh kui-óa i ;  Pa-pí-lûn ê siâⁿ-chhiûⁿ ia̍h tó-hoāi , 45 Góa ê peh-sìⁿ ah ,  lín tio̍h tùi i ê tiong-kan chhut-khì ;  ta̍k-lâng kiù ka-kī ,  siám-pī Iâ-hô-hoa ê tōa siū-khì , 46 Lín ê sim m̄-thang sit-táⁿ ,  ia̍h m̄-thang in-ūi kéng-lāi só͘ thiaⁿ-kìⁿ ê hong-siaⁿ lâi kiaⁿ-hiâⁿ ;  in-ūi kin-nî ū hong-siaⁿ thoân-lâi ,  mî--sî ia̍h ū hong-siaⁿ ;  kéng-lāi ū kiông-pō ê sū ,  koaⁿ-tiúⁿ kong-kek koaⁿ-tiúⁿ , 47 Khòaⁿ ah ,  ji̍t-chí beh kàu ,  Góa beh pān Pa-pí-lûn tiau-khek ê ngó͘-siōng ,  hō͘ in choân-tōe kiàn-siàu ;  i hiah ê siū-thâi ê lâng beh tó tī in tiong-kan , 48 Hit-sî thiⁿ-tōe kap kî-tiong só͘ ū--ê ,  beh in-ūi Pa-pí-lûn sit-pāi lâi hoaⁿ-hí ;  in-ūi kiâⁿ húi-bia̍t--ê beh tùi pak-hng lâi kàu i hia ;  che sī Iâ-hô-hoa kóng--ê , 49 Pa-pí-lûn àn-cháiⁿ-iūⁿ hō͘ Í-sek-lia̍t siū-thâi ê lâng tó--lo̍h-khì ,  chhin-chhiūⁿ án-ni ,  i choân-tōe siū-thâi ê lâng ia̍h beh tī Pa-pí-lûn tó--lo̍h-khì , 50 Siám-pī to-kiàm--ê tio̍h kín cháu ,  m̄-thang khiā--teh ;  tio̍h tī hn̄g-hn̄g ê só͘-chāi kì-liām Iâ-hô-hoa ,  sim-lāi tui-siūⁿ Iâ-lō͘-sat-léng , 51 Goán in-ūi thiaⁿ lóe-mē làu-khùi ,  móa-bīn kiàn-siàu ;  in-ūi īⁿ-pang lâng ji̍p Iâ-hô-hoa ê chhù hiah ê sèng ê só͘-chāi , 52 Só͘-í Iâ-hô-hoa kóng ,  Khòaⁿ ah ,  ji̍t-chí beh kàu ,  Góa pān Pa-pí-lûn tiau-khek ê ngó͘-siōng ;  thong-kok siū-siong ê lâng beh hiⁿ-hiⁿ-chhan , 53 Pa-pí-lûn sui-jiân chiūⁿ kàu thiⁿ ,  sui-jiân hō͘ i kian-kò͘ koâiⁿ ê só͘-chāi koh-khah kian-kò͘ ;  iáu-kú ū kiâⁿ húi-bia̍t--ê beh tùi Góa chia kàu i hia ;  che sī Iâ-hô-hoa kóng--ê , 54 Tùi Pa-pí-lûn ū ai-khàu ê siaⁿ ,  tùi Ka-le̍k-tí lâng ê tōe ū tōa húi-bia̍t ê siaⁿ , 55 In-ūi Iâ-hô-hoa húi-bia̍t Pa-pí-lûn ,  hō͘ in tiong-kan ê tōa-siaⁿ soah--khì ,  in ê éng hōa-hōa-háu ,  chhin-chhiūⁿ chōe-chōe ê chúi ;  i hiáng ê siaⁿ ia̍h hoat-chhut , 56 In-ūi húi-bia̍t--ê lâi kong-kek Pa-pí-lûn ;  i ê ióng-sū siū-lia̍h ,  in ê keng tú-tio̍h at-chi̍h ;  in-ūi Iâ-hô-hoa sī kiâⁿ pò-èng ê Siōng-tè ,  I koat-toàn beh pò-siû , 57 Kun-ông ,  miâ chòe bān-kun ê Iâ-hô-hoa--ê ,  kóng ,  Góa beh hō͘ i ê kùi-cho̍k ,  phok-sū ,  chóng-tok ,  koaⁿ-oân ,  í-ki̍p ióng-sū ,  lóng chiú-chùi ,  éng-éng khùn ,  bô cheng-sîn , 58 Bān-kun ê Iâ-hô-hoa án-ni kóng: Pa-pí-lûn khoah-tōa ê siâⁿ-chhiûⁿ beh it-chīn tó-hoāi ;  i koâiⁿ-tōa ê siâⁿ-mn̂g beh hō͘ hé sio-lio--khì ;  chèng peh-sìⁿ só͘ tio̍h-bôa--ê beh kui tī khang-khang ;  lia̍t-kok só͘ tio̍h-bôa--ê kui tī hé ;  in lóng beh ià-siān , 59 Iû-tāi ông Se-tí-ka chē-ūi ê tē-sì-nî chiūⁿ-khì Pa-pí-lûn ê sî ,  Má-se-ngá ê sun ,  Nî-lī-a ê kiáⁿ Se-lâi-ngá ,  kap ông saⁿ-kap khì , 60 (Se-lâi-ngá sī ông ê lōe-sī) sian-ti Iâ-lī-bí ū ōe hoan-hù i ,  Iâ-lī-bí chiong it-chhè beh lîm-kàu Pa-pí-lûn ê chai-ē ,  chiū-sī lūn-kàu Pa-pí-lûn só͘ siá it-chhè ê ōe ,  lâi kì-chiūⁿ-chheh , 61 Iâ-lī-bí tùi Se-lâi-ngá kóng ,  Lí kàu Pa-pí-lûn ê sî ,  iáu-kín tio̍h tha̍k chit ê chheh--nih ê ōe , 62 Koh tio̍h kóng ,  Iâ-hô-hoa ah ,  Lí lūn-kàu chit só͘-chāi bat kóng beh bia̍t--i ,  sīm-chì bô lâng khiā-khí ,  liân cheng-siⁿ ia̍h bô ,  tek-khak éng-oán pha-hng , 63 Lí chit ê chheh tha̍k-liáu ,  chiū tio̍h pa̍k tī chi̍t tè chio̍h-thâu ,  hiat-lo̍h tī Pek-lat hô tiong , 64 kóng ,  Pa-pí-lûn ūi-tio̍h Iâ-hô-hoa só͘ beh kàng hō͘ i ê chai-ē tek-khak chhin-chhiūⁿ án-ni tîm--lo̍h-khì ,  bōe koh khí-lâi ;  in lóng beh ià-siān , 	Iâ-lī-bí ê ōe ,  kàu chia ûi-chí , 
