1 Ū ōe tùi Iâ-hô-hoa kàu Iâ-lī-bí ,  kóng , 2 Lí tio̍h khiā tī Iâ-hô-hoa ê chhù ê mn̂g ,  tī-hia soan-thoân chit ê ōe ,  kóng ,  Hoān-nā sio̍k Iû-tāi ji̍p chiah ê mn̂g ,  kèng-pài Iâ-hô-hoa--ê ,  tio̍h thiaⁿ Iâ-hô-hoa ê ōe , 3 Bān-kun ê Iâ-hô-hoa ,  Í-sek-lia̍t ê Siōng-tè ,  án-ni kóng ,  Lín tio̍h kóe-chiàⁿ só͘-kiâⁿ só͘-chòe ,  Góa chiū hō͘ lín khiā-khí tī chit ê tōe-hng , 4 Lín m̄-thang óa-khò pe̍h-chha̍t ê ōe ,  kóng ,  Chiah-ê sī Iâ-hô-hoa ê tiān ,  sī Iâ-hô-hoa ê tiān ,  sī Iâ-hô-hoa ê tiān , 5 Lín nā it-chīn kóe-chiàⁿ só͘-kiâⁿ só͘-chòe ;  tī lâng kap chhù-piⁿ ê tiong-kan ,  chin-chiàⁿ ū kiâⁿ kong-pêng ; 6 bô pháiⁿ khoán-thāi chhut-gōa lâng ,  í-ki̍p ko͘-jî kóaⁿ-hū ;  tī chit ê tōe-hng bô lâu bô-chōe ê lâng ê huih ,  ia̍h bô thàn pa̍t-hō ê siōng-tè lâi hām-hāi ka-kī ; 7 Góa chiū hō͘ lín khiā-khí tī chit ê só͘-chāi ,  chiū-sī Góa só͘ siúⁿ-sù lín ê lia̍t-chó͘ ê tōe ,  tùi éng-oán kàu éng-oán , 8 Khòaⁿ ah ,  lín óa-khò pe̍h-chha̍t bô lī-ek ê ōe , 9 Lín thau-the̍h ,  thâi-lâng ,  kan-îm ,  lām-sám chiù-chōa ,  ǹg Pa-le̍k sio-hiuⁿ ,  ia̍h thàn lín pêng-sò͘ só͘ m̄-bat pa̍t-hō ê siōng-tè , 10 koh lâi khiā tī Góa ê bīn-chêng ,  tī chit-keng ēng Góa ê miâ lâi chheng-ho͘ ê chhù ,  kóng ,  Goán tit-tio̍h kiù lah ;  án-ni ,  sī beh hō͘ lín khì kiâⁿ chiah ê khó-ò͘ⁿ ê sū mah?11 Chit-keng ēng Góa ê miâ lâi chheng-ho͘ ê chhù ,  lín khòaⁿ-chòe chha̍t-siū mah? Iâ-hô-hoa kóng ,  Khòaⁿ ah ,  Góa ,  Góa í-keng khòaⁿ-kìⁿ lah , 12 Lín taⁿ tio̍h khì Góa tī Sī-lô ê só͘-chāi ,  chiū-sī Góa khí-thâu siat-chòe kiû-kiò Góa ê miâ ê ūi ,  khòaⁿ Góa in-ūi Góa ê peh-sìⁿ Í-sek-lia̍t ê chōe-ok ,  cháiⁿ-iūⁿ khoán-thāi hit só͘-chāi , 13 Iâ-hô-hoa kóng ,  Taⁿ in-ūi lín kiâⁿ chiah ê it-chhè ê sū ,  Góa ū tùi lín kóng ,  ia̍h sī chá-chá khí--lâi kóng ,  nā-sī lín m̄ thiaⁿ ;  Góa koh kiò lín ,  nā-sī lín m̄ ìn ; 14 só͘-í Góa beh khoán-thāi lín só͘ óa-khò chit-keng ēng Góa ê miâ chheng-ho͘ ê chhù ,  í-ki̍p Góa só͘ siúⁿ-sù lín kap lín ê lia̍t-chó͘ ê tōe ,  chhin-chhiūⁿ Góa chá khoán-thāi Sī-lô chi̍t-iūⁿ , 15 Góa iā beh kóaⁿ lín lī-khui Góa ê bīn-chêng ,  chhin-chhiūⁿ Góa bat kóaⁿ lín ê chèng hiaⁿ-tī ,  Í-hoat-liân it-chhè ê hō͘-è , 16 Só͘-í lí bo̍h-tit ūi-tio̍h chit ê peh-sìⁿ kî-tó ,  bo̍h-tit ūi-tio̍h in chhut-siaⁿ kî-kiû ,  ia̍h bo̍h-tit thòe in kiû Góa ;  in-ūi Góa bô beh thiaⁿ lí , 17 In tī Iû-tāi chiah ê siâⁿ-tiong ,  kap Iâ-lō͘-sat-léng ê ke-lō͘ só͘ kiâⁿ--ê ,  lí bô khòaⁿ-kìⁿ mah?18 Kiáⁿ-jî khioh chhâ ,  lāu-pē hiâⁿ-hé ,  hū-jîn-lâng chhiau-mī chòe-piáⁿ ,  hiàn hō͘ Thian-hō͘ ;  koh tùi pa̍t-hō ê siōng-tè koàn-tiān ;  beh kek Góa siū-khì , 19 Iâ-hô-hoa kóng ,  In kiám-sī kek Góa siū-khì? kiám m̄-sī kek in ka-kī ,  tì-kàu in ê bīn kiàn-siàu mah?20 Só͘-í Chú Iâ-hô-hoa án-ni kóng ,  Khòaⁿ ah ,  Góa beh chiong Góa ê siū-khì ,  Góa ê thòng-hūn ,  piàⁿ tī chit só͘-chāi ;  chiū-sī piàⁿ tī lâng ,  kap cheng-siⁿ ,  í-ki̍p chhân-iá ê chhiū-ba̍k ,  kap thó͘-tōe ê chhut-sán ;  chhin-chhiūⁿ hé to̍h bōe hoa , 21 Bān-kun ê Iâ-hô-hoa Í-sek-lia̍t ê Siōng-tè án-ni kóng ,  Tio̍h chiong lín ê sio-chè chham-ka tī lín chiah ê chè ,  lâi chia̍h bah , 22 In-ūi Góa chhōa lín ê lia̍t-chó͘ chhut Ai-ki̍p ê ji̍t ,  lūn-kàu sio-chè kap chiah ê chè ,  Góa bē-bat tùi in kóng-khí lâi bēng-lēng in , 23 Góa to̍k-to̍k hoan-hù in chí chi̍t-hāng ,  kóng ,  Lín tio̍h thiaⁿ-thàn Góa ê siaⁿ ,  Góa chiū beh chòe lín ê Siōng-tè ,  lín ia̍h beh chòe Góa ê peh-sìⁿ ;  koh kiâⁿ Góa lóng-chóng bēng-lēng lín ê lō͘ ,  chiū thang tit-tio̍h hok-khì , 24 Chóng-sī in m̄ thiaⁿ-thàn ,  ia̍h m̄ àⁿ hī-khang ;  kéng-jiân chiàu in ê kè-bô͘ ,  kap kong-ngī ê pháiⁿ-sim ,  thè-āu bô chìn-chêng , 25 Tùi lín ê lia̍t-chó͘ chhut Ai-ki̍p ê ji̍t kàu kin-á-ji̍t ,  Góa chhe Góa ê chèng lô͘-po̍k sian-ti kàu lín hia ;  koh ta̍k-ji̍t chá-chá khí--lâi chhe in , 26 In iáu-kú m̄ thiaⁿ Góa ,  ia̍h m̄ àⁿ hī-khang ;  hoán-tńg ngī in ê ām-kún ;  in kiâⁿ pháiⁿ pí in ê lia̍t-chó͘ khah siong-tiōng , 27 Lí tio̍h chiong chiah-ê it-chhè ê ōe kā in kóng ;  chóng-sī in bô beh thiaⁿ lí ;  lí kiò--in ,  in ia̍h bô beh ìn--lí , 28 Lí tio̍h tùi in kóng ,  Che chiū-sī m̄ thiaⁿ-thàn Iâ-hô-hoa in ê Siōng-tè ê siaⁿ ,  bô siū kàu-tok ê kok-bîn ;  sêng-si̍t bô-khì ,  tùi in ê chhùi choa̍t-tn̄g , 29 Iâ-lō͘-sat-léng ah ,  tio̍h thì lí ê thâu-mn̂g hiat-ka̍k ;  tī kng-khō-khō koâiⁿ ê só͘-chāi chhiùⁿ ai-siong ê koa ;  in-ūi Iâ-hô-hoa khì-sak lī-khui I só͘ siū-khì ê sè-tāi , 30 Iâ-hô-hoa kóng ,  Iû-tāi ê peh-sìⁿ kiâⁿ Góa só͘ khòaⁿ-chòe pháiⁿ ê sū ;  chiong khó-ò͘ⁿ ê mi̍h chhāi tī ēng Góa ê miâ chheng-ho͘ ê chhù ,  phah lâ-sâm--i , 31 In tī Piān-him-lùn ê soaⁿ-kok ,  khí Tô-hui-te̍k soaⁿ-thâu ê tôaⁿ ;  thang tī hé-tiong sio in ê kiáⁿ ,  cha-bó͘-kiáⁿ ;  che m̄-sī Góa só͘ hoan-hù--ê ,  ia̍h m̄-sī Góa ê sim só͘ siūⁿ--ê , 32 Iâ-hô-hoa kóng ,  In-ūi ji̍t-chí beh kàu ,  chit ê tōe-hng bô koh chheng-chòe Tô-hui-te̍k ,  kap Piān-him-lùn ê soaⁿ-kok ;  sī beh chheng-chòe Thâi-lâng ê soaⁿ-kok ;  in-ūi beh tī Tô-hui-te̍k bâi-chòng sí-lâng ,  kàu bô chhun só͘-chāi , 33 Koh chit ê peh-sìⁿ ê sin-si ,  beh hō͘ khong-tiong ê pe-chiáu ,  kap tōe-chiūⁿ ê iá-siù ,  chòe chia̍h-mi̍h ;  bô lâng kóaⁿ--i , 34 Hit-sî ,  tī Iû-tāi chiah ê siâⁿ kap Iâ-lō͘-sat-léng ê koe-chhī ,  Góa beh hō͘ hoaⁿ-hí ê siaⁿ ,  khoài-lo̍k ê siaⁿ ,  sin-kiáⁿ-sài ê siaⁿ ,  sin-niû ê siaⁿ ,  lóng-chóng soah ;  in-ūi chit ê tōe lóng beh pìⁿ-chòe pha-hng , 
