1 Ū ōe lîm-kàu Iâ-lī-bí ,  lūn-kàu it-chhè khiā-khí tī Ai-ki̍p tōe ê Iû-tāi lâng ;  chiū-sī khiā-khí tī Bi̍t-toa̍t ,  Tap-pí-le̍k ,  Lô-hut ,  Pa-thek-lô kéng-lāi ê Iû-tāi lâng ,  kóng , 2 Bān-kun ê Iâ-hô-hoa Í-sek-lia̍t ê Siōng-tè án-ni kóng: Góa só͘ kàng-lo̍h tī Iâ-lō͘-sat-léng ,  kap Iû-tāi chiah ê siâⁿ it-chhè ê chai-ē ,  lín lóng khòaⁿ-kìⁿ ;  khòaⁿ ah ,  taⁿ in lóng pha-hng ,  bô lâng khiā-khí , 3 Che sī in-ūi in só͘ kiâⁿ ê pháiⁿ ,  in khì sio-hiuⁿ ho̍k-sāi pa̍t ê siōng-tè ,  chiū-sī in kap lín í-ki̍p lín ê lia̍t-chó͘ só͘ m̄-bat--ê ;  án-ni jiá Góa ê siū-khì , 4 Chóng-sī Góa bat chhe Góa ê chèng lô͘-po̍k sian-ti chiū-kūn lín ;  sī chá-chá khí-lâi chhe i ,  kóng ,  Chhiat-chhiat goān lín m̄-thang kiâⁿ chit ê khó-ò͘ⁿ ê sū ,  Góa só͘ oàn-hūn--ê , 5 To̍k-to̍k in bô thiaⁿ ,  ia̍h bô àⁿ hī-khang ,  bô oa̍t-tńg lī-khui in ê pháiⁿ ;  iû-goân sio-hiuⁿ tī pa̍t-hō ê siōng-tè , 6 In-ūi án-ni ,  Góa ê tōa siū-khì kap Góa ê siū-khì piàⁿ-chhut tī Iû-tāi chiah ê siâⁿ ,  kap Iâ-lō͘-sat-léng ê koe-chhī ,  chhin-chhiūⁿ hé to̍h--khí-lâi ;  tì-kàu in pha-hng léng-chēng ;  chhin-chhiūⁿ kin-á-ji̍t án-ni , 7 Taⁿ Iâ-hô-hoa bān-kun ê Siōng-tè ,  Í-sek-lia̍t ê Siōng-tè ,  án-ni kóng ,  Lín siáⁿ-sū kiâⁿ chit ê tōa pháiⁿ ,  hāi lín ka-kī ;  hō͘ lín ê ta-po͘-lâng ,  hū-jîn-lâng ,  gín-á ,  kap chia̍h-ni ê eⁿ-á ,  lóng tùi Iû-tāi tiong kā lín tû-khì ,  bô lâu chi̍t-ê? Sī in-ūi lín ēng lín ê chhiú só͘ chòe--ê kek Góa ê siū-khì ; 8 tī só͘ khì kià-kha ê Ai-ki̍p tōe ,  sio-hiuⁿ tī pa̍t-hō ê siōng-tè ,  tì-kàu lín tú-tio̍h châu-bia̍t ,  tī thiⁿ-ē bān-kok tiong ,  chiâⁿ-chòe thang chiù-chó͘ ,  thang lêng-jio̍k--ê , 9 Lí ê lia̍t-chó͘ ê pháiⁿ ,  Iû-tāi lia̍t-ông ê pháiⁿ ,  in ê hō͘-hui ê pháiⁿ ,  lín ka-kī ê pháiⁿ ,  lín ê bó͘ ê pháiⁿ ,  chiū-sī tī Iû-tāi tōe ,  Iâ-lō͘-sat-léng koe-chhī só͘ kiâⁿ--ê ,  lín bōe kì-tit mah?10 In kàu-taⁿ iáu bô ka-kī khiam-pi ,  bô kiaⁿ-hiâⁿ ,  bô chun-thàn Góa tī lín ê bīn-chêng ,  kap lín ê lia̍t-chó͘ ê bīn-chêng ,  só͘ siat Góa ê hoat-tō͘ ,  Góa ê lu̍t-lē , 11 Só͘-í bān-kun ê Iâ-hô-hoa Í-sek-lia̍t ê Siōng-tè án-ni kóng ,  Khòaⁿ ah ,  Góa beh ǹg lín pìⁿ-bīn ,  kàng chai-ē tì-kàu châu-bia̍t Iû-tāi ê chèng-lâng , 12 Iû-tāi só͘ chhun ê peh-sìⁿ ,  ngī-phīⁿ khì Ai-ki̍p tōe ,  beh tī-hia kià-kha--ê ,  Góa beh chhú lâi bia̍t--in ;  in beh tó tī Ai-ki̍p tōe ,  in beh tùi to-kiàm ,  tùi ki-hng ,  lâi bia̍t-bô ,  tùi sòe kàu tōa ,  lóng beh tùi to-kiàm ,  tùi ki-hng ,  lâi sí ;  in beh chiâⁿ-chòe thang chiù-chó͘ ,  thang gông-ngia̍h ,  thang lóe-mē ,  thang lêng-jio̍k--ê , 13 In-ūi Góa beh ēng to-kiàm ,  ēng ki-hng ,  ēng un-e̍k ,  hêng-hoa̍t khiā-khí Ai-ki̍p tōe--ê ;  chhin-chhiūⁿ Góa í-keng hêng-hoa̍t Iâ-lō͘-sat-léng chi̍t-iūⁿ ; 14 hō͘ hiah-ê khì Ai-ki̍p tōe só͘ chhun ê Iû-tāi lâng ,  lóng bōe-tit thoat-lī ,  á-sī lâu-teh ,  thang tò-lâi Iû-tāi tōe ,  chiū-sī in ê sim chin him-bō͘ tò-lâi khiā-khí ê só͘-chāi ;  in-ūi tit-tio̍h thoat-lī--ê ê í-gōa ,  bô chi̍t-ê thang tò-lâi , 15 Hiah-ê tòa tī Ai-ki̍p tōe Pa-thek-lô ê lâng ,  kìⁿ-nā chai in ê bó͘ bat tùi pa̍t ê siōng-tè sio-hiuⁿ--ê ,  kap tī piⁿ--thâu teh-khiā ê chèng hū-jîn ,  chū-chi̍p kui tōa-tīn ,  ìn Iâ-lī-bí kóng , 16 Lí hōng Iâ-hô-hoa ê miâ tùi goán só͘ kóng ê ōe ,  goán m̄ thiaⁿ--lí , 17 Goán koat-toàn beh chiâⁿ goán ê chhùi só͘ kóng it-chhè ê ōe ,  ǹg Thian-hō͘ sio-hiuⁿ ,  koàn-tiān ,  chiàu goán kap goán ê lia̍t-chó͘ ,  goán ê kun-ông ,  goán ê kùi-cho̍k ,  tī Iû-tāi chiah ê siâⁿ ,  kap Iâ-lō͘-sat-léng ê koe-chhī ,  pêng-sò͘ só͘ kiâⁿ--ê chi̍t-iūⁿ ;  in-ūi hit-sî goán ê si̍t-bu̍t chhiong-chiok ,  hióng-siū pêng-an ;  pēng-bô khòaⁿ-kìⁿ chai-ē , 18 Chóng-sī tùi goán thêng-chí bô sio-hiuⁿ ,  bô koàn-tiān tī Thian-hō͘ ,  goán hoán-tńg khiàm-kheh it-chhè ;  koh tùi to-kiàm ,  tùi ki-hng lâi bia̍t-bô , 19 Goán tùi Thian-hō͘ sio-hiuⁿ koàn-tiān ê sî ,  goán chòe-piáⁿ lâi ho̍k-sāi i ,  tùi i koàn-tiān ,  goán tiōng-hu kiám bô hūn mah?20 Iâ-lī-bí chiū ìn hiah ê peh-sìⁿ ,  chiū-sī tùi hiah ê ta-po͘ hū-jîn ēng chit ê ōe ìn--i ê peh-sìⁿ ,  kóng , 21 Lín kap lín ê lia̍t-chó͘ ,  lín ê kun-ông ,  lín ê kùi-cho̍k ,  kap kok-lāi ê peh-sìⁿ ,  tī Iû-tāi chiah ê siâⁿ ,  kap Iâ-lō͘-sat-léng koe-chhī só͘ sio ê hiuⁿ ,  Iâ-hô-hoa kiám bô kì-tit--in ,  sim-lāi kiám bô siūⁿ mah?22 Iâ-hô-hoa in-ūi lín só͘ chòe ê pháiⁿ ,  só͘ kiâⁿ khó-ò͘ⁿ ê sū ,  bōe koh lún--tit ;  só͘-í lín ê tōe pha-hng ,  chiâⁿ-chòe thang gông-ngia̍h ,  thang chiù-chó͘ ,  bô lâng khiā-khí ,  chhin-chhiūⁿ kin-á-ji̍t chit-khoán , 23 In-ūi lín sio-hiuⁿ ,  ia̍h in-ūi lín tek-chōe Iâ-hô-hoa ,  ia̍h bô thiaⁿ Iâ-hô-hoa ê ōe ,  bô thàn I ê lu̍t-hoat ,  I ê tiâu-lē ,  I ê kan-chèng ê ōe ,  só͘-í lín tú-tio̍h chit ê chai-ē ,  chhin-chhiūⁿ kin-á-ji̍t chit-khoán , 24 Iâ-lī-bí koh tùi chèng peh-sìⁿ kap chèng hū-jîn-lâng kóng ,  Lín tī Ai-ki̍p tōe it-chhè ê Iû-tāi lâng ,  tio̍h thiaⁿ Iâ-hô-hoa ê ōe , 25 Bān-kun ê Iâ-hô-hoa Í-sek-lia̍t ê Siōng-tè án-ni kóng ,  Lín kap lín ê bó͘ bat ēng chhùi kóng ,  ēng chhiú chiâⁿ--i ,  kóng ,  Goán só͘ hē ê goān ,  koat-toàn beh kiâⁿ--i ,  chiū-sī beh tùi Thian-hō͘ sio-hiuⁿ ,  ia̍h beh tùi i koàn-tiān ;  taⁿ chòe lí kian-kò͘ lí ê goān ,  lâi kiâⁿ lí ê goān , 26 Só͘-í lín tòa Ai-ki̍p tōe it-chhè ê Iû-tāi lâng ,  tio̍h thiaⁿ Iâ-hô-hoa ê ōe ;  Iâ-hô-hoa kóng ,  Khòaⁿ ah ,  Góa kí Góa ê tōa-miâ lâi chiù-chōa ,  tī Ai-ki̍p choân-tōe ,  Góa ê miâ bô koh hō͘ Iû-tāi cho̍k chi̍t-lâng ê chhùi só͘ chheng-ho͘ ,  kóng ,  Chú Iâ-hô-hoa sī éng-oa̍h , 27 Khòaⁿ ah ,  Góa beh tì-ì tī in ,  beh kàng chai-ē ,  bô kàng hok-khì ,  tī Ai-ki̍p tōe it-chhè ê Iû-tāi lâng beh tùi to-kiàm ,  tùi ki-hng lâi bia̍t-bô ,  kàu lóng liáu , 28 Thoat-lī to-kiàm ,  beh tùi Ai-ki̍p tōe tò-lâi Iû-tāi tōe--ê ,  in ê lâng-gia̍h chin-chió ;  hiah-ê só͘ chhun ê Iû-tāi lâng khì Ai-ki̍p tōe ,  beh tī-hia kià-kha-ê ,  beh chai chī-chūi ê ōe tit-tio̍h èng-giām ,  sī Góa-ê á-sī in ê , 29 Iâ-hô-hoa kóng ,  Góa tī chit ê só͘-chāi beh hêng-hoa̍t lín ,  beh ū chit ê tiāu-thâu ,  hō͘ lín chai Góa só͘ kóng kàng chai-ē hō͘ lín hiah ê ōe tek-khak èng-giām , 30 Iâ-hô-hoa án-ni kóng ,  Khòaⁿ ah ,  Góa beh chiong Ai-ki̍p ông Hoat-ló Ha̍p-hut-la̍h kau tī i ê tùi-te̍k ê chhiú ,  kap siàu-siūⁿ i ê sìⁿ-miā ê lâng ê chhiú ;  chhin-chhiūⁿ Góa ū chiong Iû-tāi ông Se-tí-ka kau tī i ê tùi-te̍k ,  chiū-sī siàu-siūⁿ i ê sìⁿ-miā ê Pa-pí-lûn ông Nî-pò͘-kah-nî-sat ê chhiú , 
