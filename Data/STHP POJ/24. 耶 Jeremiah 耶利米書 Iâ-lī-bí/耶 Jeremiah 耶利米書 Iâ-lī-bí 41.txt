1 Chhit-ge̍h-kan ,  Í-lī-sa-má ê sun ,  Nî-thàm-ngá ê kiáⁿ ,  Í-si̍t-má-lī ,  i sī ông-chhin ,  ia̍h sī ông ê tāi-sîn ,  chhōa cha̍p-lâng lâi Bí-su-pa ,  kìⁿ A-hi-kam ê kiáⁿ Ki-tāi-lī ;  in tī Bí-su-pa saⁿ-kap chia̍h , 2 Nî-thàm-ngá ê kiáⁿ Í-si̍t-má-lī ,  í-ki̍p kap i lâi ê hit cha̍p-lâng ,  khí-lâi ,  ēng to thâi-sí Sa-hoan ê sun ,  A-hi-kam ê kiáⁿ ,  Ki-tāi-lī ,  chiū-sī Pa-pí-lûn-ông só͘ li̍p lâi koán-hat chit ê tōe--ê , 3 Í-si̍t-má-lī koh thâi-sí tī Bí-su-pa kui-óa Ki-tāi-lī lóng-chóng ê Iû-tāi lâng ;  í-ki̍p tī-hia só͘ tú-tio̍h Ka-le̍k-tí ê kun-peng , 4 I thâi-sí Ki-tāi-lī liáu-āu ,  tē-jī-ji̍t iáu bô lâng chai ; 5 hit-tia̍p ū poeh-cha̍p lâng tùi Sī-kiàm ,  tùi Sī-lô ,  tùi Sat-má-lī-a lâi ;  thì chhùi-chhiu ,  thiah-li̍h saⁿ ,  ka-kī koah sin-khu ,  chhiú the̍h lé-mi̍h kap jú-hiuⁿ ,  beh tòa i kàu Iâ-hô-hoa ê chhù , 6 Nî-thàm-ngá ê kiáⁿ ,  Í-si̍t-má-lī ,  tùi Bí-su-pa chhut-lâi ngiâ-chih in ;  ná-kiâⁿ ná-khàu ;  kàu tú-tio̍h in ,  chiū kā in kóng ,  Lín lâi khì kìⁿ A-hi-kam ê kiáⁿ Ki-tāi-lī , 7 In kàu siâⁿ-tiong ,  Nî-thàm-ngá ê kiáⁿ Í-si̍t-má-lī ,  kap tè i ê lâng ,  chiū thâi-sí in ,  hiat in tī ta-chíⁿ , 8 In tiong-kan ū cha̍p-lâng tùi Í-si̍t-má-lī kóng ,  Bo̍h-tit thâi-sí goán ;  in-ūi goán ū chōe-chōe sió-be̍h ,  tōa-be̍h ,  iû ,  bi̍t ,  khǹg tī chhân--nih ;  i chiū thêng-chhiú ,  bô thâi in tī in ê hiaⁿ-tī-tiong , 9 Í-si̍t-má-lī thâi chiah ê lâng ,  óa-kūn Ki-tāi-lī hia ,  chiong in ê sin-si hiat tī chíⁿ--nih ;  chit ê chíⁿ sī chiông-chêng A-sat ông in-ūi kiaⁿ Í-sek-lia̍t ông Pa-sa ê iân-kò͘ só͘ khui--ê ;  Nî-thàm-ngá ê kiáⁿ Í-si̍t-má-lī chiong só͘ thâi ê sin-si thūn-móa--i , 10 Í-si̍t-má-lī lia̍h Bí-su-pa só͘ chhun ê peh-sìⁿ ,  chiū-sī ông ê chèng cha-bó͘-kiáⁿ ,  í-ki̍p iáu tòa tī Bí-su-pa ê peh-sìⁿ ,  chiū-sī sī-ōe-tiúⁿ Nî-pò͘-sat-la̍h-tàn só͘ kau-tài A-hi-kam ê kiáⁿ Ki-tāi-lī--ê ,  Nî-thàm-ngá ê kiáⁿ Í-si̍t-má-lī lia̍h i khì ,  beh kè--khì A-bûn cho̍k hia , 11 Ka-lī-a ê kiáⁿ Iok-hap-lân ,  í-ki̍p kap i tī-teh ê chèng kun-tiúⁿ ,  thiaⁿ-kìⁿ Nî-thàm-ngá ê kiáⁿ Í-si̍t-má-lī só͘ kiâⁿ it-chhè ê pháiⁿ , 12 chiū chhōa chèng-lâng chìn-chêng khì ,  beh kap Nî-thàm-ngá ê kiáⁿ Í-si̍t-má-lī kau-chiàn ;  tī Ki-piàn ê tōa-chúi-piⁿ chhē--tio̍h-ê , 13 Í-si̍t-má-lī só͘ tòa--khì hiah ê peh-sìⁿ khòaⁿ-khì Ka-lī-a ê kiáⁿ Iok-hap-lân ,  í-ki̍p kap i lâi ê chèng kun-tiúⁿ ,  chiū lóng hoaⁿ-hí , 14 Tùi án-ni Í-si̍t-má-lī tùi Bí-su-pa só͘ lia̍h-khì ê chèng-peh-sìⁿ lóng oa̍t-tńg lâi kui Ka-lī-a ê kiáⁿ Iok-hap-lân , 15 Nî-thàm-ngá ê kiáⁿ Í-si̍t-má-lī ,  kap poeh ê lâng thoat-lī Iok-hap-lân ê chhiú ,  cháu-khì A-bûn cho̍k hia , 16 Āu-lâi Ka-lī-a ê kiáⁿ Iok-hap-lân ,  kap tè--i ê chèng kun-tiúⁿ ,  chiong só͘ chhun ê peh-sìⁿ ,  chiū-sī Nî-thàm-ngá ê kiáⁿ Í-si̍t-má-lī phah-sí A-hi-kam ê kiáⁿ Ki-tāi-lī í-āu ,  tùi Bí-su-pa só͘ tòa--khì ê ta-po͘-lâng ,  ióng-sū ,  hū-lú ,  gín-á ,  thài-kàm ,  koh sī i tùi Ki-piàn tòa--lâi-ê , 17 In chiū khí-sin kàu Pek-lī-hêng piⁿ-á Kim-hán ê kheh-tiàm thêng-hioh ,  siūⁿ beh khì Ai-ki̍p , 18 Che sī in-ūi Ka-le̍k-tí lâng ê iân-kò͘ ;  in-ūi Nî-thàm-ngá ê kiáⁿ Í-si̍t-má-lī ū thâi-sí A-hi-kam ê kiáⁿ Ki-tāi-lī ,  chiū-sī Pa-pí-lûn ông só͘ li̍p lâi koán-hat chit ê thó͘-tōe--ê ,  só͘-í in kiaⁿ , 
