1 Se-tí-ka chē-ūi ê sî ,  jī-cha̍p-it hè ;  tī Iâ-lō͘-sat-léng chòe ông cha̍p-it nî ,  I ê lāu-bú miâ Hap-bō͘-tha ;  sī Li̍p-ná lâng Iâ-lī-bí ê cha-bó͘-kiáⁿ , 2 I kiâⁿ Iâ-hô-hoa só͘ khòaⁿ-chòe pháiⁿ ê sū ;  chiàu Iok-ngá-kèng it-chhè só͘ kiâⁿ--ê , 3 Iâ-lō͘-sat-léng kap Iû-tāi tú-tio̍h chiah ê sū ,  sī in-ūi Iâ-hô-hoa hoat-chhut siū-khì ;  beh tùi I ê bīn-chêng kóaⁿ-chhut in ;  hit-sî Se-tí-ka pōe-poān Pa-pí-lûn ông , 4 Tng Se-tí-ka chē-ūi tē-káu nî ,  Cha̍p-ge̍h chhoe-cha̍p ,  Pa-pí-lûn ông Nî-pò͘-kah-nî-sat chhōa i choân-kun lâi kong-kek Iâ-lō͘-sat-léng ,  tī siâⁿ ê tùi-bīn chat-iâⁿ ,  koh tī sì-ûi choh thô͘-tui kong-kek siâⁿ , 5 Tùi án-ni siâⁿ siū ûi-khùn ,  ti̍t-kàu Se-tí-ka cha̍p-it nî , 6 Sì-ge̍h chhoe-káu ji̍t ,  siâⁿ-lāi ki-hng chin siong-tiōng ,  tì-kàu hit só͘-chāi ê peh-sìⁿ lóng bô niû , 7 Siâⁿ siū kong-phòa ,  it-chhè ê peng-teng thàu-mî tùi óa-kūn ông ê hn̂g ,  nn̄g ê siâⁿ-chhiûⁿ tiong ê mn̂g ,  hit tiâu lō͘ cháu chhut siâⁿ ,  Ka-le̍k-tí lâng tú-tú tī sì-ûi kong-kek siâⁿ ,  in chiū tùi A-la̍h-pa ê lō͘ tô-cháu , 8 Ka-le̍k-tí ê kun-peng tui-jip ông ,  tī Iâ-lī-ko ê pîⁿ-iûⁿ tui--tio̍h Se-tí-ka ;  i ê choân-kun lóng lī-khui i sì-sòaⁿ , 9 In lia̍h-tio̍h ông ,  tòa kàu Hap-má tōe ê Lī-pí-la̍h ,  Pa-pí-lûn ông hia ;  Pa-pí-lûn ông chiū sím-phòaⁿ i , 10 Pa-pí-lûn ông tī Se-tí-ka ê ba̍k-chiu-chêng ,  thâi-sí i hiah ê kiáⁿ ,  koh tī Lī-pí-la̍h thâi Iû-tāi it-chhè ê kùi-cho̍k , 11 Koh iah Se-tí-ka nn̄g-lúi ba̍k-chiu ,  Pa-pí-lûn ông ēng thih-liān liān--i ,  tòa kàu Pa-pí-lûn ,  koaiⁿ i tī kaⁿ--nih ,  ti̍t-kàu i sí ê ji̍t , 12 Pa-pí-lûn ông Nî-pò͘-kah-nî-sat ông cha̍p-káu nî ,  gō͘-ge̍h chhoe-cha̍p ji̍t ,  kun-sûi Pa-pí-lûn ông ê sī-ōe-tiúⁿ Nî-pò͘-sat-la̍h-tàn ji̍p Iâ-lō͘-sat-léng , 13 Ēng hé sio Iâ-hô-hoa ê tiān ,  kap ông-kiong ;  koh ēng hé sio Iâ-lō͘-sat-léng it-chhè ê chhù ,  chiū-sī hù-kùi-ke ê chhù , 14 Kun-tè sī-ōe-tiúⁿ Ka-le̍k-tí ê choân-kun chiū thiah-húi Iâ-lō͘-sat-léng sì-ûi ê siâⁿ-chhiûⁿ , 15 Hit-sî sī-ōe-tiúⁿ Nî-pò͘-sat-la̍h-tàn chiong bîn-kan sòng-hiong--ê ,  kap lâu tī siâⁿ-lāi só͘ chhun ê peh-sìⁿ ,  kap hiah ê tâu-hâng Pa-pí-lûn ông--ê ,  í-ki̍p chèng-lâng-tiong só͘ chhun--ê ,  lóng lia̍h-khì , 16 To̍k-to̍k sī-ōe-tiúⁿ Nî-pò͘-sat-la̍h-tàn lâu hit ê tōe-hng tē-it sòng-hiong--ê ,  hō͘ in tī-lí phû-tô-hn̂g ,  kap chèng-choh , 17 Iâ-hô-hoa tiān-lāi ê tâng-thiāu ,  kap Iâ-hô-hoa tiān-lāi ê phûn-chō ,  í-ki̍p tâng-hái ,  Ka-le̍k-tí lâng lóng phah-phòa ,  chiong hiah ê tâng ūn kàu Pa-pí-lûn , 18 Koh tòa-khì tiáⁿ ,  thuh-á ,  chián-to ,  pôaⁿ ,  óaⁿ ,  kap só͘ ēng it-chhè ê tâng-khì , 19 Poe ,  hé-lô͘ ,  pôaⁿ ,  tiáⁿ ,  teng-tâi ,  óaⁿ ,  au ,  it-chhè kim-khì ê kim ,  gûn-khì ê gûn ,  sī-ōe-tiúⁿ lóng tòa-khì , 20 Koh tòa Só͘-lô-bûn ūi Iâ-hô-hoa ê tiān só͘ chhòng nn̄g ki thiāu ,  chi̍t ê tâng-hái kap chō-ē cha̍p-jī chiah tâng-gû ,  chiah ê khì-kū ê tâng bōe-ōe chhìn i ê khin-tāng , 21 Chi̍t-ki thiāu koâiⁿ cha̍p-poeh tiú ,  îⁿ-khoân cha̍p-jī tiú ,  kāu sì-cháiⁿ ,  tiong-ng khang-khak , 22 Thiāu ê téng-bīn ū tâng ê thiāu-táu ,  koâiⁿ gō͘ tiú ;  thiāu-táu ê chiu-ûi ū bāng-á kap sia̍h-liû ,  lóng sī tâng chòe--ê ;  tē-jī ki thiāu siâng chi̍t-khoán ,  ia̍h ū sia̍h-liû , 23 Sì-bīn ū káu-cha̍p-la̍k lia̍p ê sia̍h-liû ;  tī bāng-á ê chiu-ûi kiōng ū chi̍t-pah lia̍p sia̍h-liû , 24 Sī-ōe-tiúⁿ lia̍h chè-si-thâu Se-lâi-ngá ,  kap tē-jī-kip ê chè-si Se-hoan-a ,  kap saⁿ ê kò͘-mn̂g--ê ; 25 koh tùi siâⁿ-lāi lia̍h chi̍t ê koán-peng ê koaⁿ ,  kap tī siâⁿ-lāi só͘ tú-tio̍h siông-siông kìⁿ ông ê bīn--ê chhit-lâng ,  kap kun-tiúⁿ ê su-kì ,  tiám-sǹg peh-sìⁿ--ê ,  í-ki̍p siâⁿ-tiong só͘ tú-tio̍h ê kok-bîn la̍k-cha̍p lâng , 26 Sī-ōe-tiúⁿ Nî-pò͘-sat-la̍h-tàn chiong chiah ê lâng tòa kàu Lī-pí-la̍h ,  Pa-pí-lûn ông hia , 27 Pa-pí-lûn ông phah--in ,  tī Hap-má tōe ê Lī-pí-la̍h thâi-sí in ;  án-ni Iû-tāi peh-sìⁿ siū-lia̍h ,  lī-khui pún-tōe , 28 Nî-pò͘-kah-nî-sat só͘ lia̍h ê jîn-sò͘ ,  kì tī ē-tóe ;  tī tē chhit nî ,  lia̍h Iû-tāi lâng saⁿ-chheng liân-jī-cha̍p-saⁿ lâng , 29 Nî-pò͘-kah-nî-sat cha̍p-poeh nî ,  tùi Iâ-lō͘-sat-léng lia̍h-khì poeh-pah saⁿ-cha̍p-jī lâng , 30 Nî-pò͘-kah-nî-sat jī-cha̍p-saⁿ-nî ,  sī-ōe-tiúⁿ Nî-pò͘-sat-la̍h-tàn lia̍h--khì Iû-tāi lâng chhit-pah sì-cha̍p-gō͘ miâ ;  kiōng ū sì-chheng la̍k-pah lâng , 31 Iû-tāi ông Iok-ngá-kun siū-lia̍h liáu-āu ,  tē saⁿ-cha̍p-chhit--nî ,  Pa-pí-lûn ông Í-bī-bí-lô-ta̍t goân--nî ,  cha̍p-jī-ge̍h jī-gō͘ ji̍t ,  kú-khí Iû-tāi ông Iok-ngá-kun ,  pàng i chhut-kaⁿ , 32 Ia̍h ēng hó-ōe an-ùi i ,  hō͘ i ê ūi khah-koâiⁿ kî-û chiah ê ông ê ūi ,  chiū-sī kap i tâng tī Pa-pí-lûn--ê , 33 Thǹg--khì i kaⁿ-lāi só͘ chhēng ê saⁿ ,  chi̍t-sì-lâng kap Pa-pí-lûn ông saⁿ-kap chia̍h , 34 Pa-pí-lûn ông siúⁿ-sù i só͘ khiàm-ēng ê si̍t-bu̍t ,  ji̍t-ji̍t hō͘ i chi̍t-hūn ;  kui-sì-lâng sī án-ni ,  ti̍t-kàu i sí ê ji̍t , 
