1 Iâ-lō͘-sat-léng lâng ,  kap Iû-tāi lâng ,  siū-lia̍h khì Pa-pí-lûn ;  kî-tiong Iâ-lī-bí ia̍h hō͘ Sī-ōe-tiúⁿ lia̍h--khì ,  ēng thih-liān pa̍k--i ;  āu-lâi tùi La̍h-má pàng i khì ;  jiân-āu Iâ-hô-hoa ê ōe lîm-kàu Iâ-lī-bí , 2 Sī-ōe-tiúⁿ kiò Iâ-lī-bí lâi ,  kā i kóng ,  Iâ-hô-hoa lí ê Siōng-tè bat kóng ,  beh kàng chit ê chai-ē hō͘ chit ê só͘-chāi , 3 Taⁿ Iâ-hô-hoa hō͘ i kàu ,  chiàu I só͘ kóng--ê lâi kiâⁿ ,  In-ūi lín tek-chōe Iâ-hô-hoa ,  bô thiaⁿ-thàn I ê ōe ,  só͘-í chit ê tāi-chì kàu tī lín , 4 Khòaⁿ ah ,  góa kin-á-ji̍t tháu-khui lí chhiú--nih ê thih-liān ;  lí nā khòaⁿ kap góa khì Pa-pí-lûn sī hó ,  chiū thang lâi khì ,  góa beh hó khoán-thāi lí ;  lí nā khòaⁿ kap góa khì Pa-pí-lûn m̄-hó ,  chiū bo̍h-ēng khì ,  Khòaⁿ ah ,  choân-tōe tī lí ê bīn-chêng ,  lí khòaⁿ toh-lo̍h sī hó ,  sī ha̍p-gî ,  chòe lí thang khì , 5 I iáu-bē tò-khì ,  Sī-ōe-tiúⁿ koh kā i kóng ,  Lí thang tò--khì Sa-hoan ê sun ,  A-hi-kam ê kiáⁿ ,  Ki-tāi-lī hia ;  hiān-kim Pa-pí-lûn ông siat-li̍p i koán-hat Iû-tāi chiah ê siâⁿ ;  lí thang kap i khiā-khí tī peh-sìⁿ-tiong ,  á-sī lí só͘ khòaⁿ-chòe ha̍p-gî ê só͘-chāi ,  chiū thang khì ,  Tùi án-ni ,  Sī-ōe-tiúⁿ sàng i bí-niû kap lé-mi̍h ,  hō͘ i khì , 6 Iâ-lī-bí chiū kàu Bí-su-pa ,  kìⁿ A-hi-kam ê kiáⁿ Ki-tāi-lī ;  kap i khiā-khí tī kéng-lāi chhun ê peh-sìⁿ ê tiong-kan , 7 Tī chhân-iá it-chhè ê kun-tiúⁿ ,  kap sio̍k in ê lâng ,  thiaⁿ-kìⁿ Pa-pí-lûn ông siat-li̍p A-hi-kam ê kiáⁿ Ki-tāi-lī koán-hat chit só͘-chāi ;  ia̍h chiong bô lia̍h-khì Pa-pí-lûn ê ta-po͘-lâng ,  hū-jîn-lâng ,  gín-á ,  kap kéng-lāi ke̍k sòng-hiong ê lâng ,  lóng-chóng kau i ; 8 in chiū lâi Bí-su-pa Ki-tāi-lī hia ;  chiū-sī Nî-thàm-ngá ê kiáⁿ Í-si̍t-má-lī ,  Ka-lī-a nn̄g ê kiáⁿ Iok-hap-lân kap Iok-ná-tan ,  Tan-hō͘-bia̍t ê kiáⁿ Se-lâi-ngá ,  kap Nî-tô-hoat lâng Í-húi ê chèng-kiáⁿ ,  Má-ka lâng ê kiáⁿ Iâ-sat-nî-a ,  kap sio̍k in ê lâng , 9 Sa-hoan ê sun ,  A-hi-kam ê kiáⁿ ,  Ki-tāi-lī tùi in kap sio̍k in ê lâng chiù-chōa ,  kóng ,  Bo̍h-tit kiaⁿ ho̍k-sāi Ka-le̍k-tí lâng ;  chòe lín khiā-khí chia ,  ho̍k-sāi Pa-pí-lûn ông ,  lín chiū ōe tit-tio̍h hok-khì , 10 Lūn-kàu góa ,  góa beh tiàm tī Bí-su-pa ,  su-hāu hiah ê ōe lâi lán chia ê Ka-le̍k-tí lâng ;  nā-sī lín chiah-ê ,  lín tio̍h chek-chū chiú ,  hē-thiⁿ ê ké-chí ,  kap iû ,  siu tī khì-kū lāi ,  khiā-khí tī lín só͘ chiàm ê siâⁿ , 11 Koh ū tī Mô͘-ap ,  kap A-bûn cho̍k ê tiong-kan ,  tī Í-tong ,  kap lia̍t-kok tiong-kan it-chhè ê Iû-tāi lâng ,  thiaⁿ-kìⁿ Pa-pí-lûn ông ū lâu só͘ chhun ê Iû-tāi lâng ,  koh siat-li̍p Sa-hoan ê sun ,  A-hi-kam ê kiáⁿ ,  Ki-tāi-lī koán-hat in ; 12 chiah ê it-chhè ê Iû-tāi lâng tùi in hō͘ lâng kóaⁿ-khì ê ta̍k só͘-chāi tò--lâi ,  kàu Iû-tāi tōe ê Bí-su-pa ,  Ki-tāi-lī hia ,  sòa chek-chū chōe-chōe chiú kap hē-thiⁿ ê ké-chí , 13 Ka-lī-a ê kiáⁿ ,  Iok-hap-lân ,  kap tī chhân-iá it-chhè ê kun-tiúⁿ lâi Bí-su-pa kìⁿ Ki-tāi-lī ,  tùi i kóng , 14 A-bûn-cho̍k ê ông ,  Pa-lī-su ,  ū chhe Nî-thàm-ngá ê kiáⁿ Í-si̍t-má-lī lâi beh chhú lí ê sìⁿ-miā ,  lí chai mah? chóng-sī A-hi-kam ê kiáⁿ Ki-tāi-lī m̄-sìn in , 15 Ka-lī-a ê kiáⁿ ,  Iok-hap-lân tī Bí-su-pa àm-chīⁿ tùi Ki-tāi-lī kóng ,  Kiû lí chún góa khì ,  góa beh thâi Nî-thàm-ngá ê kiáⁿ Í-si̍t-má-lī ,  tek-khak bô lâng chai ;  kiám thang hō͘ i chhú lí ê sìⁿ-miā ,  tì-kàu kui-óa lí ê Iû-tāi lâng sì-sòaⁿ ,  hō͘ Iû-tāi só͘-chhun ê lâng lóng bia̍t-bô ah?16 A-hi-kam ê kiáⁿ Ki-tāi-lī kā Ka-lí-a ê kiáⁿ Iok-hap-lân kóng ,  Lí m̄-thang chòe chit ê sū ;  lí só͘ kóng Í-si̍t-má-lī ê sū sī bô-iáⁿ , 
