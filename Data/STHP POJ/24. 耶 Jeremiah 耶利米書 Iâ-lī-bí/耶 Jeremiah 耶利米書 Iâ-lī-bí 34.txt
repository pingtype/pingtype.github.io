1 Pa-pí-lûn ông Nî-pò͘-kah-nî-sat chhōa i lóng-chóng ê kun-peng ,  kap i só͘ koán tōe-chiūⁿ ê bān-kok ta̍k-cho̍k ,  lâi kong-kek Iâ-lō͘-sat-léng ,  í-ki̍p hiah-ê sio̍k--i ê siâⁿ ;  hit-sî Iâ-hô-hoa ê ōe lîm-kàu Iâ-lī-bí kóng , 2 Iâ-hô-hoa Í-sek-lia̍t ê Siōng-tè án-ni kóng ,  Lí tio̍h khì kā Iû-tāi ông Se-tí-ka kóng ,  Iâ-hô-hoa án-ni kóng ,  Khòaⁿ ah ,  Góa beh chiong chit ê siâⁿ kau tī Pa-pí-lûn ông ê chhiú ,  i beh ēng hé sio--i , 3 Lí bōe-ōe thoat-lī i ê chhiú ,  tek-khak siū lia̍h ,  kau tī i ê chhiú-thâu ,  lí ê ba̍k-chiu beh khòaⁿ Pa-pí-lûn ông ê ba̍k-chiu ,  i beh kap lí chhùi tùi chhùi kóng-ōe ,  lí ia̍h beh kàu Pa-pí-lûn , 4 Iû-tāi ông Se-tí-ka ah ,  Lí iáu-kú tio̍h thiaⁿ Iâ-hô-hoa ê ōe ,  Iâ-hô-hoa lūn-kàu lí án-ni kóng ,  Lí tek-khak bô hō͘ to-kiàm thâi-sí ;  lí beh pêng-an kè-sì ; 5 lâng beh ūi lí sio phang ê mi̍h ,  chhin-chhiūⁿ ūi-tio̍h lí ê lia̍t-chó͘ ,  chiū-sī lí í-chêng ê sian-ông só͘ sio--ê chi̍t-iūⁿ ,  Lâng beh ūi-tio̍h lí ai-siong ,  kóng ,  Chhám ah ,  góa ê chú ah ,  Iâ-hô-hoa kóng ,  Chit ê ōe Góa í-keng kóng--i lah , 6 Tùi án-ni ,  sian-ti Iâ-lī-bí tī Iâ-lō͘-sat-léng chiong che it-chhè ê ōe kā Iû-tāi ông Se-tí-ka kóng , 7 Hit-sî Pa-pí-lûn ông ê kun-peng teh kong-kek Iâ-lō͘-sat-léng ,  koh kong-kek Iû-tāi só͘ chhun ê siâⁿ ,  chiū-sī La̍h-kiat kap A-se-ka ;  in-ūi Iû-tāi kian-kò͘ ê siâⁿ ,  chí ū chhun chiah-ê , 8 Iâ-hô-hoa ê ōe koh lîm-kàu Iâ-lī-bí , 9 Sī in-ūi Se-tí-ka ông kap Iâ-lō͘-sat-léng ê chèng peh-sìⁿ li̍p-iok ,  kā in soan-pò͘ tháu-pàng ;  chiū-sī ta̍k-lâng tio̍h tháu-pàng i ê lô͘-po̍k lú-pī ,  hoān-nā Hi-pek-lâi ê lâm-lú ,  hō͘ in chū-iû ,  bô lâng thang koh ēng i ê hiaⁿ-tī Iû-tāi lâng chòe lô͘-po̍k , 10 Ū hūn chit ê iok ê kùi-cho̍k kap chèng peh-sìⁿ ,  thiaⁿ-kìⁿ ta̍k-lâng tio̍h tháu-pàng i ê lô͘-po̍k lú-pī ,  hō͘ i chū-iû ,  bô koh ēng i chòe chhe-ēng ,  in chiū chun-thàn lâi tháu-pàng , 11 Āu-lâi chiū thè-hóe ,  hō͘ in só͘ tháu-pàng chū-iû ê lô͘-po̍k lú-pī tò--lâi ,  bián-kióng in iû-goân chòe lô͘-po̍k lú-pī , 12 In-ūi án-ni ,  Iâ-hô-hoa ê ōe tùi Iâ-hô-hoa lîm-kàu Iâ-lī-bí ,  kóng , 13 Iâ-hô-hoa Í-sek-lia̍t ê Siōng-tè án-ni kóng ,  Góa chhōa lín ê lia̍t-chó͘ tùi Ai-ki̍p tōe chòe lô͘-châi ê ke chhut-lâi ê ji̍t ,  kap in li̍p-iok ,  kóng , 14 Kàu tē chhit nî ,  lín tio̍h ta̍k-lâng tháu-pàng i ê hiaⁿ-tī Hi-pek-lâi lâng ,  bōe hō͘ lí--ê ;  i í-keng ho̍k-sāi lí la̍k-nî ,  lí tio̍h tháu-pàng--i ,  lī-khui lí lâi chū-iû ;  chóng-sī lín ê lia̍t-chó͘ m̄-thiaⁿ Góa ,  ia̍h bô àⁿ hī-khang , 15 Taⁿ lín í-keng kóe-pìⁿ ,  kiâⁿ Góa só͘ khòaⁿ chòe chèng-ti̍t ê sū ;  ta̍k-lâng tùi chhù-piⁿ soan-pò͘ tháu-pàng ,  koh tī ēng Góa ê miâ lâi chheng ê chhù ,  tī Góa ê bīn-chêng li̍p-iok , 16 Chóng-sī lín iū-koh thè-hóe ,  siat-to̍k Góa ê miâ ,  ta̍k-lâng hō͘ só͘ tháu-pàng tit-tio̍h chū-iû ê lô͘-po̍k lú-pī tò-tńg ,  bián-kióng in iû-goân chòe lín ê lô͘-po̍k lú-pī , 17 Só͘-í Iâ-hô-hoa án-ni kóng ,  Lín bô thiaⁿ-thàn Góa ,  ta̍k-lâng tùi i ê hiaⁿ-tī ,  tùi i ê chhù-piⁿ soan-thoân tháu-pàng ,  khòaⁿ ah ,  Góa tùi lín soan-thoân tháu-pàng hō͘ to-kiàm ,  un-e̍k ,  ki-hng ,  koh hō͘ lín liû-lo̍h tī thiⁿ-ē bān-kok tiong ;  che sī Iâ-hô-hoa kóng-ê , 18 Kìⁿ-nā pōe Góa ê iok ,  bô thàn hit ê iok ê ōe ,  chiū-sī phòa-khui gû-á lâi keng-kè hit tiong-kan ê sî ,  tī Góa ê bīn-chêng só͘ li̍p--ê ; 19 chiū-sī Iû-tāi ê kùi-cho̍k ,  Iâ-lō͘-sat-léng ê kùi-cho̍k ,  í-ki̍p thài-kàm ,  chè-si ,  kéng-lāi chèng peh-sìⁿ ,  kìⁿ-nā tùi phòa-khui ê gû-á ê tiong-kan keng-kè--ê ; 20 Góa beh chiong in kau tī in ê tùi-te̍k ê chhiú ,  kap siàu-siūⁿ in ê sìⁿ-miā ê lâng ê chhiú ;  in ê sin-si beh hō͘ khong-tiong ê pe-chiáu kap tōe-chiūⁿ ê iá-siù chòe chia̍h-mi̍h , 21 Koh Góa beh chiong Iû-tāi ông Se-tí-ka kap i ê kùi-cho̍k kau tī in ê tùi-te̍k ê chhiú ,  kap siàu-siūⁿ i ê sìⁿ-miā ê lâng ê chhiú ;  ia̍h kau tī Pa-pí-lûn ông kun-peng ê chhiú ,  chiū-sī lī-khui lín khì--ê , 22 Iâ-hô-hoa kóng ,  Góa beh bēng-lēng in ,  hō͘ in koh lâi chit ê siâⁿ ;  in beh kong-kek--i ,  chhú--i ,  ēng hé sio--i ;  Góa ia̍h beh hō͘ Iû-tāi chiah ê siâⁿ pha-hng ,  bô lâng khiā-khí , 
