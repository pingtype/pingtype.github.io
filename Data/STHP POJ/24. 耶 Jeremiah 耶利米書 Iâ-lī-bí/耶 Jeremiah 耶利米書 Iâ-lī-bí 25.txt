1 Tng Iû-tāi ông Iok-se-a ê kiáⁿ Iok-ngá-kèng ê sì--nî ,  chiū-sī Pa-pí-lûn ông Nî-pò͘-kah-nî-sat goân--nî ,  ū lūn-khí Iû-tāi peh-sìⁿ ê ōe lîm-kàu Iâ-lī-bí , 2 Sian-ti Iâ-lī-bí chiū chiong chit ê ōe tùi Iû-tāi chèng peh-sìⁿ ,  í-ki̍p it-chhè khiā-khí Iâ-lō͘-sat-léng ê lâng kóng:3 Tùi Iû-tāi ông A-bûn ê kiáⁿ Iok-se-a cha̍p-saⁿ--nî ,  kàu taⁿ ,  jī-cha̍p-saⁿ nî kú ,  ū Iâ-hô-hoa ê ōe lîm-kàu góa ;  góa í-keng tùi lín kóng ;  koh chá-chá khí-lâi kóng ;  to̍k-to̍k lín m̄-thiaⁿ , 4 Iâ-hô-hoa iā chá-chá khí--lâi ,  chhe I ê lô͘-po̍k chèng sian-ti kàu lín chia ;  nā-sī lín bô thiaⁿ-thàn ,  ia̍h bô àⁿ hī-khang lâi thiaⁿ , 5 I kóng ,  Lín ta̍k-lâng tio̍h oa̍t-thâu lī-khui i ê pháiⁿ-lō͘ ,  kap lín só͘ chòe ê pháiⁿ ;  chiū thang khiā-khí Iâ-hô-hoa só͘ siúⁿ-sù lín ,  kap lín ê lia̍t-chó͘ ê tōe ,  tùi kó͘-chá kàu éng-oán , 6 M̄-thang thàn pa̍t-hō ê siōng-tè ,  ho̍k-sāi kūi-pài in ;  m̄-thang ēng lín ê chhiú só͘ chòe--ê ,  lâi jiá Góa ê siū-khì ;  án-ni Góa chiū bô kàng chai-ē hō͘ lín , 7 Chóng-sī lín bô thiaⁿ-thàn Góa ,  kèng-jiân ēng chhiú só͘ chòe--ê ,  jiá Góa ê siū-khì ,  hām-hāi ka-kī ;  che sī Iâ-hô-hoa kóng--ê , 8 Só͘-í bān-kun ê Iâ-hô-hoa án-ni kóng ,  In-ūi lín bô thiaⁿ-thàn Góa ê ōe , 9 khòaⁿ ah ,  Góa beh tiàu pak-hng chiah ê cho̍k ,  kap Góa ê lô͘-po̍k Pa-pí-lûn ông Nî-pò͘-kah-nî-sat ,  lâi kong-kek chit só͘-chāi ,  kap chit só͘-chāi khiā-khí ê peh-sìⁿ ,  í-ki̍p sì-ûi ê lia̍t-pang ,  Góa beh it-chīn châu-bia̍t in ,  hō͘ in chòe thang gông-ngia̍h ,  thang ki-chhì ,  éng-oán pha-hng ê só͘-chāi ;  che sī Iâ-hô-hoa kóng--ê , 10 Koh in tiong-kan hoaⁿ-hí ê siaⁿ ,  khoài-lo̍k ê siaⁿ ,  sin-kiáⁿ-sài ê siaⁿ ,  sin-niû ê siaⁿ ,  oe-bō ê siaⁿ ,  kap teng ê kng ,  Góa beh hō͘ in lóng soah , 11 Choân-tōe tek-khak pha-hng ,  hō͘ lâng gông-ngia̍h ;  chiah ê lia̍t-pang beh ho̍k-sāi Pa-pí-lûn ông chhit-cha̍p-nî , 12 Chhit-cha̍p-nî í-keng móa ,  Góa beh hêng-hoa̍t Pa-pí-lûn ông ,  kap i ê kok ê chōe ,  koh hō͘ Ka-le̍k-tí lâng ê tōe éng-oán pha-hng ;  che sī Iâ-hô-hoa kóng--ê , 13 Góa beh ēng Góa só͘ kóng kong-kek hit-ê tōe ê sū ,  lóng kàu tī in ;  chiū-sī kìⁿ-nā kì tī chit pún chheh ,  Iâ-lī-bí só͘ lūn-khí chiah ê kok só͘ chhàm-gú--ê , 14 In-ūi ū chōe-chōe kok ,  kap tōa ê kun-ông ,  beh ēng in Ka-le̍k-tí lâng chòe lô͘-po̍k ;  Góa ia̍h beh chiàu in ê só͘ kiâⁿ ,  kap in ê chhiú só͘ chòe--ê ,  pò-èng in , 15 Iâ-hô-hoa ,  Í-sek-lia̍t ê Siōng-tè ,  tùi góa án-ni kóng ,  Lí tùi Góa ê chhiú chih chit poe siū-khì ê chiú ,  hō͘ Góa só͘ chhe lí khì ê lia̍t-kok lim , 16 In lim-liáu chiū tian-tian tó-tó ,  ia̍h beh hoat-kông ;  in-ūi Góa hō͘ to-kiàm kàu in tiong-kan , 17 Góa chiū tùi Iâ-hô-hoa ê chhiú chih chit ê poe ;  hō͘ Iâ-hô-hoa só͘ chhe góa khì ê lia̍t-kok lim--i , 18 Chiū-sī Iâ-lō͘-sat-léng kap Iû-tāi chiah ê siâⁿ ,  í-ki̍p in ê lia̍t-ông kùi-cho̍k ;  hō͘ in pha-hng ;  chòe thang gông-ngia̍h ,  thang ki-chhì ,  thang chiù-chó͘--ê ,  chhin-chhiūⁿ kin-á-ji̍t chi̍t-iūⁿ , 19 Koh Ai-ki̍p ông Hoat-ló ,  kap i ê jîn-sîn ,  kùi-cho̍k ,  chèng peh-sìⁿ ; 20 kap saⁿ-chham-chhap ê peh-sìⁿ ,  O͘-su tōe chiah ê ông ,  Hui-lī-sū tōe chiah ê ông ,  A-si̍t-ki-lûn ,  Ka-sat ,  Í-kek-lûn ,  í-ki̍p A-si̍t-tu̍t só͘ chhun ê lâng ; 21 koh Í-tong ,  Mô͘-ap ,  kap A-bûn ê hō͘-è ; 22 Chhui-lô lia̍t-ông ,  Se-tùn lia̍t-ông ,  hái-gōa ê hái-sū ê lia̍t-ông ; 23 Tí-tàn ,  Thê-má ,  Pò͘-su ,  kap it-chhè thì pìn-piⁿ--ê ; 24 A-lat-pek ê lia̍t-ông ,  tiàm tī khòng-iá saⁿ-chham-chhap ê peh-sìⁿ ê lia̍t-ông ; 25 Sim-lī ê lia̍t-ông ,  Í-lân ê lia̍t-ông ,  Bí-thài ê lia̍t-ông ; 26 pak-hng hn̄g-kūn ê lia̍t-ông ,  chit-ê hit-ê ,  í-ki̍p thiⁿ-ē bān-kok lim--i ;  í-āu Si-sa-khek ông ia̍h beh lim--i , 27 Lí tio̍h kā in kóng ,  Bān-kun ê Iâ-hô-hoa ,  Í-sek-lia̍t ê Siōng-tè ,  án-ni kóng ,  Lín tio̍h lim ,  lâi chùi ,  lâi thò͘ ,  lâi poa̍h-tó ;  bô koh khí--lâi ;  in-ūi Góa hō͘ to-kiàm kàu lín tiong-kan , 28 In nā m̄-khéng tùi lí ê chhiú chih chit ê poe khì lim ,  lí chiū tio̍h kā in kóng ,  Bān-kun ê Iâ-hô-hoa án-ni kóng ,  Lín koat-toàn tio̍h lim , 29 In-ūi Góa kàng chai-ē tùi hit ê ēng Góa ê miâ lâi chheng ê siâⁿ khí-chhiú ,  lín ōe it-chīn bián hêng-hoa̍t mah? tek-khak bōe bián-tit ;  in-ūi Góa beh bēng-lēng to-kiàm lîm-kàu tōe-chiūⁿ lóng-chóng ê peh-sìⁿ ;  che sī bān-kun ê Iâ-hô-hoa kóng--ê , 30 Só͘-í lí tio̍h tùi in soan-thoân che it-chhè ê ōe ,  lâi kong-kek in ,  kóng ,  Iâ-hô-hoa beh tùi téng-bīn âu-kiò ,  tùi I khiā-khí ê sèng-só͘ chhut-siaⁿ ,  tùi I ê iûⁿ-kûn tōa-siaⁿ âu-kiò ;  I beh tùi tōe-chiūⁿ lóng-chóng ê peh-sìⁿ hoah-hiàm ,  chhin-chhiūⁿ ta̍h phû-tô--ê chi̍t-iūⁿ , 31 Beh ū hoah ê siaⁿ thiaⁿ kàu tōe-ke̍k ;  in-ūi Iâ-hô-hoa beh kap lia̍t-kok kè-kàu ;  kìⁿ ū hiat-khì--ê ,  I beh kap in cheng-piān ;  lūn-kàu pháiⁿ-lâng ,  I beh chiong in kau hō͘ to-kiàm ;  che sī Iâ-hô-hoa kóng--ê , 32 Bān-kun ê Iâ-hô-hoa án-ni kóng ,  Khòaⁿ ah ,  beh ū chai-ē tùi chit-kok hoat kàu hit-kok ;  koh ū tōa pò-thâu-hong tùi tōe-ke̍k khí , 33 Tng hit-ji̍t ,  Iâ-hô-hoa só͘ thâi--ê ,  tùi tōe ê chit-pêng kàu tōe ê hit-pêng lóng ū ;  bô lâng thî-khàu ,  bô lâng kā i siu-si̍p ,  bô lâng kā i bâi-chòng ;  beh chiâⁿ-chòe tōe-chiūⁿ ê pùn-sò , 34 Bo̍k-chiá ah ,  lín tio̍h ai-khàu âu-kiò ;  iûⁿ-kûn ê thâu-ba̍k ah ,  lín tio̍h kō tī hé-hu-tiong ;  in-ūi lín siū-thâi kap hun-sòaⁿ ê ji̍t-kî í-keng kàu ;  lín beh tó--lo̍h-khì chhin-chhiūⁿ lâng só͘ hoaⁿ-hí ê khì-kū ka-la̍uh , 35 Bo̍k-chiá bô lō͘ thang tô-cháu ,  iûⁿ-kûn ê thâu-ba̍k ia̍h bô lō͘ thang thoat-lī , 36 Ū bo̍k-chiá âu-kiò ê siaⁿ ,  ū iûⁿ-kûn ê thâu-ba̍k teh ai-khàu ;  in-ūi Iâ-hô-hoa hō͘ in ê chháu-tiûⁿ pha-hng , 37 Iâ-hô-hoa hoat-chhut béng-lia̍t ê siū-khì ;  pêng-an ê iûⁿ-tiâu chiâⁿ-chòe léng-chēng , 38 I chhin-chhiūⁿ sai lī-khui i ê hia̍t ;  in-ūi khi-ap ê béng-lia̍t koh in-ūi I siū-khì ê béng-lia̍t ;  in ê tōe lóng chiâⁿ-chòe thang gông-ngia̍h--ê , 
