1 Tng Iû-tāi ông Iok-se-a ê kiáⁿ Iok-ngá-kèng chē-ūi ê sî ,  Iâ-hô-hoa ê ōe lîm-kàu Iâ-lī-bí kóng , 2 Lí tio̍h khì Lī-kah cho̍k ê chhù ,  kap in kóng-ōe ;  chhōa in kàu Iâ-hô-hoa ê chhù ,  ji̍p chi̍t keng pâng ,  ēng chiú hō͘ in lim , 3 Góa chiū chiong Hap-pa-sé-nî-ngá ê sun ,  Ngá-lī-bí-ngá ê kiáⁿ ,  Ngá-sat-nî-a ,  kap i ê hiaⁿ-tī ,  kap i ê chèng-kiáⁿ ,  í-ki̍p Lī-kah choân-cho̍k ê lâng , 4 chhōa in kàu Iâ-hô-hoa ê chhù ,  ji̍p Siōng-tè ê lô͘-po̍k I-ki-tāi-lī ê kiáⁿ Hap-lân chèng-kiáⁿ ê pâng ;  hit keng pâng tī kùi-cho̍k ê pâng ê keh-piah ,  kùi-cho̍k ê pâng chiū-sī tī Sa-liông ê kiáⁿ pé-mn̂g--ê Má-se-ngá ê pâng ê téng-bīn , 5 Góa chiū ēng óaⁿ ēng poe tóe chiú móa-móa ,  pâi tī Lī-kah cho̍k lâng ê bīn-chêng ;  kā in kóng ,  Chhiáⁿ lín lim chiú , 6 In chiū kóng ,  Goán m̄-lim chiú ,  in-ūi goán ê sian-chó͘ ,  Lī-kah ê kiáⁿ Iok-ná-ta̍t ,  bat hoan-hù goán kóng ,  Lín kap lín ê kiáⁿ-sun éng-éng m̄-thang lim chiú , 7 Ia̍h m̄-thang khí chhù ,  m̄-thang iā-chéng ,  m̄-thang chai-chèng phû-tô-hn̂g ,  m̄-thang ū chiah-ê ;  chi̍t-sì-lâng tio̍h tòa tī pò͘-pîⁿ ,  hō͘ lín tn̂g hè-siū tī lín kià-kha ê tōe-hng , 8 Kìⁿ-nā goán sian-chó͘ Lī-kah ê kiáⁿ Iok-ná-ta̍t hoan-hù goán ê ōe ,  goán lóng thiaⁿ-thàn ;  goán kap goán ê bó͘ ,  goán ê kiáⁿ ,  goán ê cha-bó͘-kiáⁿ ,  chi̍t-sì-lâng lóng bô lim-chiú , 9 Ia̍h bô khí-chhù lâi ka-kī khiā-khí ,  ia̍h bô ū phû-tô-hn̂g ,  bô ū chhân-hn̂g ,  bô ū chéng-chí , 10 to̍k-to̍k khiā-khí pò͘-pîⁿ ,  lóng chun-thàn goán ê sian-chó͘ ,  Iok-ná-ta̍t só͘ bēng-lēng--ê lâi kiâⁿ , 11 To̍k-to̍k Pa-pí-lûn ông Nî-pò͘-kah-nî-sat chiūⁿ-lâi chit ê tōe ê sî ,  goán chiū kóng ,  Lâi ah ,  lán tio̍h chiūⁿ Iâ-lō͘-sat-léng ,  lâi siám-pī Ka-le̍k-tí lâng ê peng ,  kap A-lân ê peng ;  in-ūi án-ni ,  goán chiah khiā-khí Iâ-lō͘-sat-léng , 12 Iâ-hô-hoa ê ōe lîm-kàu Iâ-lī-bí kóng , 13 Bān-kun ê Iâ-hô-hoa ,  Í-sek-lia̍t ê Siōng-tè ,  án-ni kóng ,  Lí tio̍h khì kā Iû-tāi lâng kap Iâ-lō͘-sat-léng khiā-khí ê peh-sìⁿ kóng ,  Iâ-hô-hoa kóng ,  Lín m̄-siū kà-sī ,  m̄ thiaⁿ-thàn Góa ê ōe mah?14 Lī-kah ê kiáⁿ Iok-ná-ta̍t só͘ hoan-hù i ê kiáⁿ-sun m̄-thang lim chiú ê ōe ,  in lóng chun-siú ,  kàu kin-á-ji̍t ia̍h bô lim ;  in-ūi in thiaⁿ-thàn sian-chó͘ ê bēng-lēng ;  chóng-sī Góa ū tùi lín kóng ,  chá-chá khí-lâi kóng ;  nā-sī lín m̄-thiaⁿ Góa , 15 Góa ia̍h chhe Góa ê chèng lô͘-po̍k chiah ê sian-ti chiū-kūn lín ,  chá-chá khí-lâi chhe in ,  kóng ,  Lín tio̍h oa̍t-thâu ,  ta̍k-lâng lī-khui i ê pháiⁿ-lō͘ ,  kóe-ōaⁿ lín ê só͘-chòe ;  bô thàn pa̍t-hō ê siōng-tè lâi ho̍k-sāi in ,  lín chiū thang khiā-khí Góa só͘ siúⁿ-sù lín kap lín lia̍t-chó͘ ê tōe ;  chóng-sī lín m̄ àⁿ hī-khang ,  ia̍h m̄-thiaⁿ Góa , 16 In-ūi Lī-kah ê kiáⁿ Iok-ná-ta̍t ê kiáⁿ-sun ū chun-siú in ê sian-chó͘ só͘ hoan-hù in ê bēng-lēng ,  to̍k-to̍k chit ê peh-sìⁿ bô ū thiaⁿ-thàn Góa ; 17 só͘-í Iâ-hô-hoa ,  bān-kun ê Siōng-tè ,  Í-sek-lia̍t ê Siōng-tè án-ni kóng ,  Khòaⁿ ah ,  Góa beh hō͘ Góa só͘ kóng kong-kek in it-chhè ê chai-ē lîm-kàu Iû-tāi lâng kap Iâ-lō͘-sat-léng it-chhè khiā-khí ê peh-sìⁿ ;  in-ūi Góa tùi in kóng ,  in bô ū thiaⁿ-thàn ;  Góa kiò--in ,  in bô ìn , 18 Iâ-lī-bí tùi Lī-kah cho̍k ê lâng kóng ,  Bān-kun ê Iâ-hô-hoa ,  Í-sek-lia̍t ê Siōng-tè ,  án-ni kóng ,  In-ūi lín thiaⁿ-thàn lín ê sian-chó͘ Iok-ná-ta̍t ê bēng-lēng ,  siú i it-chhè ê kài-bēng ,  kiâⁿ i lóng-chóng só͘ bēng-lēng lín--ê ; 19 só͘-í bān-kun ê Iâ-hô-hoa ,  Í-sek-lia̍t ê Siōng-tè ,  án-ni kóng ,  Lī-kah ê kiáⁿ Iok-ná-ta̍t tek-khak éng-oán ū lâng khiā tī Góa ê bīn-chêng , 
