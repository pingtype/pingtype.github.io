1 Iok-se-a ê kiáⁿ Se-tí-ka ông thòe Iok-ngá-kèng ê kiáⁿ Ko-nî-ngá chòe ông ;  Pa-pí-lûn ông Nî-pò͘-kah-nî-sat bat siat-li̍p i chòe ông tī Iû-tāi tōe , 2 Chóng-sī i kap i ê jîn-sîn ,  kap kok-lāi ê peh-sìⁿ ,  lóng m̄-thiaⁿ Iâ-hô-hoa ê ōe ,  chiū-sī i thok sian-ti Iâ-lī-bí só͘ kóng--ê , 3 Se-tí-ka ông chhe Sī-lī-bí-ngá ê kiáⁿ Iû-kah ,  kap chè-si Má-se-ngá ê kiáⁿ Se-hoan-ngá ,  khì kìⁿ sian-ti Iâ-lī-bí ;  kóng ,  Kiû lí thòe goán kî-tó Iâ-hô-hoa lán ê Siōng-tè , 4 Hit-sî Iâ-lī-bí chhut-ji̍p tī peh-sìⁿ ê tiong-kan ;  in-ūi in iáu-bē kā i koaiⁿ-lo̍h kaⁿ , 5 Hoat-ló ê kun-peng í-keng tùi Ai-ki̍p chhut-lâi ,  hiah-ê ûi-khùn Iâ-lō͘-sat-léng ê Ka-le̍k-tí lâng thiaⁿ-kìⁿ in ê hong-siaⁿ ,  chiū thiat-iâⁿ lī-khui Iâ-lō͘-sat-léng , 6 Iâ-hô-hoa ê ōe lîm-kàu sian-ti Iâ-lī-bí kóng:7 Iâ-hô-hoa Í-sek-lia̍t ê Siōng-tè án-ni kóng ,  Iû-tāi ông chhe lín lâi góa chia mn̄g góa ,  lín tio̍h án-ni kā i kóng ,  Khòaⁿ ah ,  Hoat-ló ê kun-peng hiah ê chhut-lâi beh pang-chān lín--ê ,  beh tò--khì Ai-ki̍p pún-kok , 8 Ka-le̍k-tí lâng beh koh lâi ,  kong-kek chit ê siâⁿ ,  beh chhú--i ,  ia̍h beh ēng hé sio--i , 9 Iâ-hô-hoa án-ni kóng ,  Lín m̄-thang ka-kī phiàn ,  kóng ,  Ka-le̍k-tí lâng tek-khak beh lī-khui goán ,  in-ūi in bô beh lī-khui , 10 Lín chiū nā phah-pāi kong-kek lín ê Ka-le̍k-tí ê choân-kun ,  in tiong-kan chí chhun siū-siong ê lâng ,  in ta̍k-lâng ia̍h beh tùi i ê pò͘-pîⁿ-lāi khí-lâi ,  ēng hé sio chit ê siâⁿ , 11 Ka-le̍k-tí ê kun-peng ,  in-ūi kiaⁿ Hoat-ló ê kun-peng ,  chiū thiat-iâⁿ lī-khui Iâ-lō͘-sat-léng ; 12 hit-sî Iâ-lī-bí chhut Iâ-lō͘-sat-léng ,  beh khì Piān-ngá-bín ê tōe ;  ài tit-tio̍h i ê hūn-gia̍h tī peh-sìⁿ ê tiong-kan , 13 I kàu Piān-ngá-bín mn̂g hia ,  ū kò͘-mn̂g ê koaⁿ ,  miâ kiò I-lī-ngá ,  sī Hap-ná-nî-a ê sun ,  Sī-lī-bí-ngá ê kiáⁿ ;  i chiū lia̍h sian-ti Iâ-lī-bí ,  kóng ,  Lí sī teh tâu-hâng Ka-le̍k-tí lâng o͘h , 14 Iâ-lī-bí kóng ,  Bô-iáⁿ ,  góa m̄-sī tâu-hâng Ka-le̍k-tí lâng ;  I-lī-ngá m̄-thiaⁿ i ,  chiū lia̍h Iâ-lī-bí ,  sàng i kàu kùi-cho̍k hia , 15 Chiah ê kùi-cho̍k siū-khì Iâ-lī-bí ,  chiū phah i ,  koaiⁿ i tī kaⁿ--nih ,  tī su-kì Iok-ná-tan ê chhù ,  in-ūi in ēng hit-keng chòe kaⁿ-lô , 16 Iâ-lī-bí í-keng kàu tōe-hām ê hia̍t-lāi ,  Iâ-lī-bí tòa hia chōe-chōe ji̍t , 17 Se-tí-ka ông chhe lâng tòa i lâi ,  ông tī i ê kiong-lāi àm-chīⁿ mn̄g i kóng ,  Ū sím-mi̍h ōe tùi Iâ-hô-hoa lâi bô? Iâ-lī-bí kóng ,  Ū ;  koh kóng ,  Lí beh kau tī Pa-pí-lûn ông ê chhiú , 18 Iâ-lī-bí koh tùi Se-tí-ka ông kóng ,  Góa ū sím-mi̍h tek-chōe lí ,  á-sī tek-chōe lí ê jîn-sîn kap chit ê peh-sìⁿ ,  chiah hō͘ lí kā góa koaiⁿ-kaⁿ?19 Lí chiah ê sian-ti tùi lín chhàm-gú ,  kóng ,  Pa-pí-lûn ông tek-khak bô lâi kong-kek lín kap chit ê só͘-chāi ;  taⁿ in tī toh-lo̍h?20 Taⁿ góa ê chú góa ê ông ah ,  chhiáⁿ lí thiaⁿ góa ,  chún góa só͘ kiû ,  m̄-thang hō͘ góa tò-tńg--khì su-kì Iok-ná-tan ê chhù ,  bián-tit góa sí tī-hia , 21 Se-tí-ka ông chiū bēng-lēng koaiⁿ Iâ-lī-bí tī khu-liû-só͘ ê īⁿ ;  ta̍k-ji̍t tùi chòe-piáⁿ ê koe the̍h chi̍t-lia̍p mī-pau hō͘ i ;  ti̍t-kàu siâⁿ-lāi bô mī-pau chiah soah ;  án-ni Iâ-lī-bí iû-goân tòa tī khu-liû-só͘ ê īⁿ-lāi , 
