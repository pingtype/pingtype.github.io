1 Iâ-hô-hoa hoan-hù Mô͘-se kóng , 2 Lí tio̍h ēng gûn phah nn̄g ki hō-thâu ,  ēng phah ê hoat lâi chòe ,  hō͘ lí ēng lâi chū-chi̍p hōe-chiòng ,  iā hō͘ ta̍k-iâⁿ khí-sin , 3 Pûn hiah-ê ê sî ,  choân-hōe chèng-lâng tio̍h kàu lí hia ,  chū-chi̍p tī hōe-bō͘ mn̂g-kháu , 4 Nā kan-ta pûn chi̍t-ki ,  chèng siú-léng ,  chiū-sī Í-sek-lia̍t ê cho̍k-tiúⁿ ,  tio̍h chū-chi̍p kàu lí hia , 5 Pûn tōa-siaⁿ ê sî ,  tang-pêng só͘ an ê iâⁿ lóng tio̍h khí-sin , 6 Tē-jī pái pûn tōa-siaⁿ ê sî ,  lâm-pêng só͘ an ê iâⁿ tio̍h khí-sin ;  in beh khí-sin tek-khak pûn tōa-siaⁿ , 7 Nā beh chū-chi̍p hōe-chiòng ,  lín tio̍h pûn hō-thâu ,  chóng-sī m̄-thang pûn tōa-siaⁿ , 8 A-lûn ê kiáⁿ-sun chòe chè-si ê ,  tio̍h pûn hiah ê hō-thâu ;  che beh chòe lín tāi-tāi éng-oán ê lē , 9 Lín tī pún-tōe kap khi-ap lín ê tùi-te̍k kau-chiàn ,  chiū tio̍h ēng hō-thâu pûn tōa-siaⁿ ,  chiū tī Iâ-hô-hoa lín ê Siōng-tè ê bīn-chêng tit-tio̍h kì-liām ,  iā beh tit-tio̍h kiù thoat-lī lín ê tùi-te̍k , 10 Iā tī lín khoài-lo̍k ê ji̍t ,  kap choeh-kî ,  kap ge̍h ê chhoe-it ,  sī tī lín hiàn sio-chè kap siā-un-chè ê sî ,  iā tio̍h pûn hō-thâu ;  che lóng beh tī lín ê Siōng-tè ê bīn-chêng chòe kì-liām ;  Góa sī Iâ-hô-hoa lín ê Siōng-tè , 11 Tē-jī nî jī-ge̍h jī-cha̍p ji̍t ,  hûn tùi chèng-kù ê hōe-bō͘ siu chiūⁿ-khì , 12 Í-sek-lia̍t lâng chiū chiàu in ê lō͘-chām khí-sin ,  lī-khui Se-nái ê khòng-iá ;  hûn thêng tī Pa-lân ê khòng-iá , 13 Che sī in chiàu Iâ-hô-hoa thok Mô͘-se só͘ bēng-lēng-ê ,  thâu-chi̍t-pái khí-sin , 14 Chiàu in ê kun-tūi chòe-thâu khí-sin ê ,  sī Iû-tāi cho̍k ê iâⁿ ê tōa-kî ;  kun-tūi ê thóng-léng sī A-bí-ná-ta̍t ê kiáⁿ Ná-sūn , 15 Í-sat-ka chi-phài kun-tūi ê thóng-léng sī So͘-ap ê kiáⁿ Ná-thán-gia̍p , 16 Se-pò͘-lûn ê chi-phài kun-tūi ê thóng-léng sī Hi-lûn ê kiáⁿ Í-lī-ap , 17 Hōe-bō͘ chiū thiah-khí-lâi ;  kng hōe-bō͘-ê ,  Kek-sūn ê kiáⁿ-sun kap Bí-la̍h-lī ê kiáⁿ-sun khí-sin kiâⁿ , 18 Chiàu i ê kun-tūi ,  Liû-piān iâⁿ ê tōa-kî khí-sin ;  i ê kun-tūi ê thóng-léng sī Sī-tiu-jíⁿ ê kiáⁿ Í-lī-siok , 19 Se-biān chi-phài kun-tūi ê thóng-léng sī So͘-lī-sa-tāi ê kiáⁿ Sī-lō͘-bia̍t , 20 Ka-tek chi-phài kun-tūi ê thóng-léng sī Tiu-jíⁿ ê kiáⁿ Í-lī-ngá-sat , 21 Ko-hat lâng kng sèng-mi̍h-ê khí-sin kiâⁿ ;  in bē kàu ê tāi-seng ,  hiah ê lâng hōe-bō͘ í-keng tah hó , 22 Chiàu i ê kun-tūi ,  Í-hoat-liân iâⁿ ê tōa-kî khí-sin ;  i ê kun-tūi ê thóng-léng sī A-bí-hut ê kiáⁿ Í-lī-sa-má , 23 Má-ná-se chi-phài kun-tūi ê thóng-léng sī Pí-tāi-siok ê kiáⁿ Ka-má-lia̍t , 24 Piān-ngá-bín chi-phài kun-tūi ê thóng-léng sī Ki-to-nî ê kiáⁿ A-pí-tàn , 25 Chòe chiah ê iâⁿ ê lō͘-bé tūi ê ,  sī Tàn ê iâⁿ ê tōa-kî ,  chiàu i ê kun-tūi khí-sin ;  i ê kun-tūi ê thóng-léng sī A-bí-sa-tāi ê kiáⁿ A-hi-í-siā , 26 A-siat chi-phài kun-tūi ê thóng-léng sī Gô-lân ê kiáⁿ Phàⁿ-kiat , 27 Ná-hut-tha-lī chi-phài kun-tūi ê thóng-léng sī Í-lâm ê kiáⁿ A-hi-la̍h , 28 Í-sek-lia̍t lâng chiàu i ê kun-tūi khí-sin ,  i ê tūi-ngó͘ chiū-sī án-ni , 29 Mô͘-se tùi i ê gōa-chhek Bí-tiân lâng Liû-jíⁿ ê kiáⁿ Hô-pa kóng ,  Goán beh khì Iâ-hô-hoa só͘ bat kóng ,  Góa ēng i siúⁿ-sù lín ê tōe ,  chhiáⁿ lí kap goán lâi-khì ,  goán beh hó khoán-thāi lí ;  in-ūi Iâ-hô-hoa í-keng èng-ún sù hok-khì hō͘ Í-sek-lia̍t lâng , 30 I ìn kóng ,  Góa m̄ khì ,  góa beh tò-khì góa ê pún-tōe pún-cho̍k hia , 31 Mô͘-se kóng ,  Kiû lí m̄-thang lī-khui goán ,  in-ūi lí chai goán tī khòng-iá tio̍h cháiⁿ-iūⁿ chat-iâⁿ ;  lí thang chòe goán ê ba̍k-chiu , 32 Lí nā beh kap goán khì ,  kìⁿ-nā Iâ-hô-hoa só͘ hō͘ goán ê hok-khì ,  goán iā tek-khak án-ni hō͘ lí , 33 In lī-khui Iâ-hô-hoa ê soaⁿ ,  khí-sin kiâⁿ saⁿ-ji̍t ê lō͘-chām ;  Iâ-hô-hoa ê iok-kūi tī thâu-chêng kiâⁿ saⁿ-ji̍t ê lō͘-chām ,  kā in chhē an-hioh ê só͘-chāi , 34 In thiat-iâⁿ khí-sin ,  ji̍t-sî Iâ-hô-hoa ê hûn tī in ê téng-bīn , 35 Iok-kūi khí-sin ê sî ,  Mô͘-se chiū kóng ,  Iâ-hô-hoa ah ,  kiû Lí khí-lâi ;  goān Lí ê tùi-te̍k sì-sòaⁿ ;  goān oàn-hūn Lí ê lâng tī Lí ê bīn-chêng tô-cháu , 36 Iok-kūi thêng ê sî ,  i chiū kóng ,  Iâ-hô-hoa ah ,  kiû Lí tò-lâi kàu Í-sek-lia̍t chheng-chheng bān-bān lâng ê tiong-kan , 
