1 Lī-bī ê cheng-sun ,  Ko-hat ê sun ,  Í-su-hap ê kiáⁿ Khó-la̍h ,  kap Liû-piān ê kiáⁿ-sun-tiong Í-lī-ap ê kiáⁿ Tāi-tan ,  A-pí-lân ,  kap Pí-le̍k ê kiáⁿ An , 2 kiat chi̍t-tóng ,  kap Í-sek-lia̍t tiong ê lâng ,  chiū-sī hōe-tiong ê siú-léng nn̄g-pah gō͘-cha̍p lâng ,  sī ū bêng-bōng siū kéng-tiàu hù-hōe ê lâng ,  saⁿ-kap khí-lâi tī Mô͘-se ê bīn-chêng , 3 In chū-chi̍p kong-kek Mô͘-se A-lûn kóng ,  Lín chhiàm-koân ,  choân-hōe ta̍k-lâng lóng sī sèng ,  Iâ-hô-hoa iā tī in tiong-kan ;  lín siáⁿ-sū chū-ko pôaⁿ-kè Iâ-hô-hoa ê hōe-chiòng ah?4 Mô͘-se thiaⁿ-kìⁿ chit ê ōe chiū phak tī tōe-ni̍h , 5 tùi Khó-la̍h kap i ê choân-tóng ê lâng kóng ,  Kàu bîn-á-chá-khí ,  Iâ-hô-hoa beh chí-sī sím-mi̍h lâng sī sio̍k I ê ,  sím-mi̍h lâng sī sèng ,  chiū beh hō͘ hit-lâng chhin-kūn I ;  I só͘ kéng-soán ê lâng beh hō͘ in chhin-kūn I , 6 Lín tio̍h án-ni kiâⁿ ;  Khó-la̍h kap i ê tóng ,  tio̍h the̍h hiuⁿ-lô͘ ; 7 bîn-á-ji̍t tī Iâ-hô-hoa ê bīn-chêng ,  ēng hé tóe tī hí lāi-bīn ,  hē hiuⁿ tī hit téng-bīn ;  Iâ-hô-hoa só͘ kéng ê lâng ,  i beh chòe sèng ;  lín Lī-bī ê kiáⁿ-sun chhiàm-koân lah , 8 Mô͘-se koh tùi Khó-la̍h kóng ,  Lī-bī ê kiáⁿ-sun ah ,  lín tio̍h thiaⁿ ; 9 Í-sek-lia̍t ê Siōng-tè ,  tùi Í-sek-lia̍t ê hōe-tiong hun-piat lín ,  hō͘ lín chhin-kūn I ,  pān Iâ-hô-hoa hōe-bō͘ ê sū ,  iā khiā tī hōe-chiòng ê bīn-chêng lâi chòe in ê chhe-ēng , 10 I koh hō͘ lí ,  kap lí lóng-chóng ê hiaⁿ-tī Lī-bī ê kiáⁿ-sun ,  saⁿ-kap chhin-kūn I ,  lín lia̍h che chòe sió-khóa mah? Lín iáu-kú iau-kiû chè-si ê chit mah?11 Só͘-í lí kap lí ê tóng chū-chi̍p ,  sī teh kong-kek Iâ-hô-hoa ;  A-lûn sī sím-mi̍h ,  lín kéng-jiân ai-oàn i ah?12 Mô͘-se chhe lâng khì kiò Í-lī-ap ê kiáⁿ Tāi-tan ,  A-pí-lân ;  in kóng ,  Goán m̄ chiūⁿ-khì ; 13 lí chhōa goán tùi siông-siông lâu lin kap bi̍t ê tōe chiūⁿ-lâi ,  beh tī khòng-iá thâi-sí goán ,  che kiám sī sió-khóa ,  lí iáu-kú beh ka-kī siat-li̍p chòe jîn-kun lâi koán-hat goán mah?14 Koh lí bô-iáⁿ chhōa goán kàu lâu lin kap bi̍t ê tōe ,  iā bô ēng chhân-hn̂g ,  kap phû-tô-hn̂g ,  hō͘ goán chòe gia̍p ;  chóng bô lí beh iah chiah ê lâng ê ba̍k-chiu mah? Goán bô beh chiūⁿ-khì , 15 Mô͘-se siū-khì kàu-ke̍k ,  tùi Iâ-hô-hoa kóng ,  Kiû Lí bo̍h-tit kàm-la̍p in só͘ hiàn ê ;  góa pēng bô khan in chi̍t chiah lû ,  iā bô hāi in chi̍t-lâng , 16 Mô͘-se tùi Khó-la̍h kóng ,  Lí kap lí ê tóng hiah ê lâng ,  kap A-lûn ,  bîn-á-ji̍t lóng tio̍h lâi khiā tī Iâ-hô-hoa ê bīn-chêng , 17 Lín ta̍k-lâng tòa i ê hiuⁿ-lô͘ ,  kiōng nn̄g-pah gō͘-cha̍p ê ,  hē hiuⁿ tī hí téng-bīn ,  ta̍k-lâng tòa i ê hiuⁿ-lô͘ kàu Iâ-hô-hoa ê bīn-chêng ;  lí kap A-lûn iā kok tòa ka-kī ê hiuⁿ-lô͘ , 18 Tùi án-ni in ta̍k-lâng the̍h i ê hiuⁿ-lô͘ ,  tóe hé tī hí lāi-bīn ,  hē hiuⁿ tī hit téng-bīn ,  kap Mô͘-se A-lûn khiā tī hōe-bō͘ mn̂g-kháu , 19 Khó-la̍h chio-chi̍p hōe-chiòng kàu hōe-bō͘ mn̂g-kháu ,  kong-kek in ;  Iâ-hô-hoa ê êng-kng hián-hiān tī hōe-chiòng , 20 Iâ-hô-hoa hoan-hù Mô͘-se A-lûn kóng , 21 Lín tio̍h lī-khui chit ê hōe-tiong ,  Góa thang tī chi̍t-ba̍k-nih-kú ê tiong-kan châu-bia̍t in , 22 In chiū phak tī tōe-ni̍h ,  kóng ,  Siōng-tè ah ,  siúⁿ-sù oa̍h-miā hō͘ kìⁿ-nā ū jio̍k-thé-ê ê Siōng-tè ah ,  chi̍t-lâng hoān-chōe ,  Lí chiū beh siū-khì choân-hōe mah?23 Iâ-hô-hoa hoan-hù Mô͘-se kóng , 24 Lí tio̍h hoan-hù hōe-chiòng tùi in kóng ,  Lín tio̍h lī-khui Khó-la̍h ,  Tāi-tan ,  A-pí-lân pò͘-pîⁿ ê sì-ûi , 25 Mô͘-se khí-lâi khì Tāi-tan ,  A-pí-lân hia ,  Í-sek-lia̍t ê tiúⁿ-ló iā tè i khì , 26 I hoan-hù hōe-chiòng kóng ,  Lín tio̍h lī-khui chiah ê pháiⁿ-lâng ê pò͘-pîⁿ ,  in ê mi̍h-kiāⁿ lóng m̄-thang bong ,  kiaⁿ-liáu lín iā siū bia̍t tī in ê chōe-tiong , 27 In chiū lī-khui Khó-la̍h ,  Tāi-tan ,  A-pí-lân pò͘-pîⁿ ê sì-ûi ;  Tāi-tan ,  A-pí-lân kap in ê bó͘ ,  in ê kiáⁿ ,  in ê sòe-kiáⁿ ,  lóng chhut-lâi khiā tī in ka-kī ê pò͘-pîⁿ mn̂g-kháu , 28 Mô͘-se kóng ,  Iâ-hô-hoa chhe Góa kiâⁿ che it-chhè ê sū ,  lín tùi án-ni thang chai ,  in-ūi góa m̄-sī chū-choan lâi kiâⁿ , 29 Siat-sú chiah ê lâng sí chhin-chhiūⁿ pêng-siông lâng sí ,  in só͘ tú-tio̍h chhin-chhiūⁿ pêng-siông lâng só͘ tú-tio̍h ,  chiū Iâ-hô-hoa bô chhe góa , 30 Siat-sú Iâ-hô-hoa chòe chi̍t-hāng sin ê sū ,  hō͘ tōe khui-chhùi ,  chiong in kap it-chhè sio̍k in ê lóng thun-lo̍h-khì ,  hō͘ in oa̍h-oa̍h tūi-lo̍h im-kan ,  lín chiū chai chiah ê lâng sī biáu-sī Iâ-hô-hoa , 31 Chiah ê ōe i tú-á kóng soah ,  in ē-bīn ê tōe chiū li̍h-khui , 32 Tōe chiū khui-chhùi ,  chiong in kap in ê ke-koàn ,  í-ki̍p it-chhè sio̍k Khó-la̍h ê jîn-teng châi-bu̍t ,  lóng thun-lo̍h-khì , 33 Hiah ê lâng kap it-chhè sio̍k in ê ,  lóng oa̍h-oa̍h lo̍h im-kan ;  tōe chiū koh ha̍p-óa tī in ê téng-bīn ,  in chiū tùi hōe-tiong bia̍t-bô , 34 Tī in sì-ûi ê Í-sek-lia̍t lâng ,  thiaⁿ-kìⁿ in âu-kiò ,  chiū lóng tô-cháu kóng ,  Kiaⁿ-liáu tōe iā kā lán thun-lo̍h-khì , 35 Koh ū hé tùi Iâ-hô-hoa hia chhut ,  thun-bia̍t hiah ê hiàn-hiuⁿ ê nn̄g-pah gō͘-cha̍p lâng , 36 Iâ-hô-hoa hoan-hù Mô͘-se kóng , 37 Lí tio̍h hoan-hù chè-si A-lûn ê kiáⁿ Í-lī-a-sat ,  tùi hé-tiong khioh hiah ê hiuⁿ-lô͘ khí-lâi ,  phah-sòaⁿ tī-hia ê hé ;  in-ūi hiah ê hiuⁿ-lô͘ í-keng sī sèng , 38 Ēng hiah ê hoān-chōe hāi ka-kī ê sìⁿ-miā ê lâng ê hiuⁿ-lô͘ ,  tûi chòe kui-phìⁿ ,  lâi an chè-tôaⁿ ;  in-ūi in hiàn tī Iâ-hô-hoa ê bīn-chêng ,  só͘-í sī sèng-ê ,  thang hō͘ Í-sek-lia̍t lâng chòe kàm-kài , 39 Chè-si Í-lī-a-sat chiū the̍h hiah ê lâng só͘ hiàn ê tâng-lô͘ ,  tûi chòe kui-phìⁿ ,  lâi an chè-tôaⁿ ,  hō͘ Í-sek-lia̍t lâng chòe kàm-kài ; 40 hō͘ gōa-bīn lâng ,  m̄-sī sio̍k A-lûn ê hō͘-è ê ,  bōe thang óa-kūn Iâ-hô-hoa lâi sio-hiuⁿ ,  bián-tit in chhin-chhiūⁿ Khó-la̍h kap i ê tóng ;  che sī chiàu Iâ-hô-hoa thok Mô͘-se só͘ bēng-lēng ê , 41 Keh-ji̍t Í-sek-lia̍t lâng choân-hōe lóng ai-oàn Mô͘-se A-lûn ,  kóng ,  Lín hāi-sí Iâ-hô-hoa ê peh-sìⁿ , 42 Hōe-chiòng chū-chi̍p kong-kek Mô͘-se A-lûn ê sî ,  ǹg hōe-bō͘ khòaⁿ ,  khòaⁿ ah ,  ū hûn khàm i ,  Iâ-hô-hoa ê êng-kng hián-hiān , 43 Mô͘-se A-lûn chiū kàu hōe-bō͘ chêng , 44 Iâ-hô-hoa hoan-hù Mô͘-se kóng , 45 Lín tio̍h lī-khui chit ê hōe-tiong ,  hō͘ Góa thang tī chi̍t-ba̍k-nih-kú ê tiong-kan bia̍t-bô in ;  in nn̄g-lâng chiū phak tī tōe-ni̍h , 46 Mô͘-se tùi A-lûn kóng ,  The̍h hit ê hiuⁿ-lô͘ ,  ēng tôaⁿ-téng ê hé tóe tī hí tiong-kan ,  hē hiuⁿ tī hí téng-bīn ,  kín-kín tòa kàu hōe-chiòng hia ,  kā in sio̍k-chōe ;  in-ūi ū tōa siū-khì tùi Iâ-hô-hoa chhut ,  un-e̍k í-keng hoat-choh , 47 A-lûn chiàu Mô͘-se só͘-kóng-ê the̍h-lâi ,  cháu kàu hōe-tiong ;  khòaⁿ ah ,  un-e̍k í-keng hoat tī peh-sìⁿ-tiong ,  i chiū hē hiuⁿ ,  kā peh-sìⁿ sio̍k-chōe , 48 I khiā tī oa̍h-lâng sí-lâng ê tiong-kan ,  un-e̍k chiū soah , 49 Tû-khì in-ūi Khó-la̍h ê tāi-chì sí-ê í-gōa ,  tú-tio̍h un-e̍k sí ê ,  kiōng ū chi̍t-bān sì-chheng chhit-pah lâng , 50 A-lûn tò-lâi kàu Mô͘-se hia ,  kàu hōe-bō͘ mn̂g ,  un-e̍k chiah soah , 
