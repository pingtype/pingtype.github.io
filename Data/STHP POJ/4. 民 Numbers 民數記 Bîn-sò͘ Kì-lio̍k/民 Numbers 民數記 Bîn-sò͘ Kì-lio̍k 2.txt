1 Iâ-hô-hoa hoan-hù Mô͘-se A-lûn kóng , 2 Í-sek-lia̍t lâng tio̍h ta̍k-ê tah i ê pò͘-pîⁿ ,  tī ka-kī ê tōa-kî-ē ,  tī pún-cho̍k ê kî-hō hia ,  ûi-ûi ǹg hōe-bō͘ chat-iâⁿ , 3 Tī tang-sì ǹg ji̍t-chhut ê só͘-chāi ,  chiàu in ê kun-tūi chat-iâⁿ ê ,  sī tio̍h Iû-tāi iâⁿ ê tōa-kî ;  ū A-bí-ná-ta̍t ê kiáⁿ Ná-sūn chòe Iû-tāi lâng ê siú-léng , 4 I ê kun-tūi ,  chiū-sī kè-sǹg ê ,  kiōng ū chhit-bān sì-chheng la̍k-pah miâ , 5 Óa-kūn i chat-iâⁿ-ê sī tio̍h Í-sat-ka ê chi-phài ,  ū So͘-ap ê kiáⁿ Ná-thán-gia̍p chòe Í-sat-ka lâng ê siú-léng ; 6 i ê kun-tūi ,  chiū-sī kè-sǹg-ê ,  kiōng ū gō͘-bān sì-chheng sì-pah miâ , 7 Koh ū Se-pò͘-lûn ê chi-phài ;  Hi-lûn ê kiáⁿ Í-lī-ap chòe Se-pò͘-lûn lâng ê siú-léng ; 8 i ê kun-tūi ,  chiū-sī kè-sǹg-ê ,  kiōng ū gō͘-bān chhit-chheng sì-pah miâ , 9 Sio̍k Iû-tāi iâⁿ ,  chiàu i ê kun-tūi lóng-chóng kè-sǹg-ê ,  kiōng ū cha̍p-poeh-bān la̍k-chheng sì-pah miâ ;  in tio̍h chòe-thâu khí-sin , 10 Tī lâm-pêng ,  chiàu in ê kun-tūi ,  sī Liû-piān iâⁿ ê tōa-kî ,  ū Sī-tiu-jíⁿ ê kiáⁿ Í-lī-siok chòe Liû-piān lâng ê siú-léng ; 11 i ê kun-tūi ,  chiū-sī kè-sǹg-ê ,  kiōng ū sì-bān la̍k-chheng gō͘-pah miâ , 12 Óa-kūn i chat-iâⁿ-ê sī Se-biān ê chi-phài ;  So͘-lí-sa-tāi ê kiáⁿ Sī-lō͘-bia̍t chòe Se-biān lâng ê siú-léng ; 13 i ê kun-tūi ,  chiū-sī kè-sǹg-ê ,  kiōng ū gō͘-bān káu-chheng saⁿ-pah miâ , 14 Koh ū Ka-tek ê chi-phài ;  Tiu-jíⁿ ê kiáⁿ Í-lī-ngá-sat chòe Ka-tek lâng ê siú-léng ; 15 i ê kun-tūi ,  chiū-sī kè-sǹg-ê ,  kiōng ū sì-bān gō͘-chheng la̍k-pah gō͘-cha̍p miâ , 16 Sio̍k Liû-piān iâⁿ ,  chiàu i ê kun-tūi ,  lóng-chóng kè-sǹg-ê ,  kiōng ū cha̍p-gō͘ bān chi̍t-chheng sì-pah gō͘-cha̍p miâ ;  in tio̍h chòe tē-jī tūi khí-sin , 17 Jiân-āu hōe-bō͘ tio̍h khí-sin ,  ū Lī-bī lâng ê iâⁿ tī chiah ê iâⁿ ê tiong-kan ,  in án-ni chat-iâⁿ ,  tio̍h chiàu án-ni khí-sin ,  kok chiàu i ê tōa-kî , 18 Tī sai-pêng ,  chiàu in ê kun-tūi ,  sī Í-hoat-liân iâⁿ ê tōa-kî ;  A-bí-hut ê kiáⁿ Í-lī-sa-má chòe Í-hoat-liân lâng ê siú-léng ; 19 i ê kun-tūi ,  chiū-sī kè-sǹg-ê ,  kiōng ū sì-bān liân gō͘-pah miâ , 20 Óa-kūn i ê ,  sī Má-ná-se ê chi-phài ;  Pí-tāi-siok ê kiáⁿ Ka-má-lia̍t chòe Má-ná-se lâng ê siú-léng ; 21 i ê kun-tūi ,  chiū-sī kè-sǹg-ê ,  kiōng ū saⁿ-bān nn̄g-chheng nn̄g-pah miâ , 22 Koh ū Piān-ngá-bín ê chi-phài ;  Ki-to-nî ê kiáⁿ A-pí-tàn chòe Piān-ngá-bín lâng ê siú-léng ; 23 i ê kun-tūi ,  chiū-sī kè-sǹg-ê ,  kiōng ū saⁿ-bān gō͘-chheng sì-pah miâ , 24 Sio̍k Í-hoat-liân iâⁿ ,  chiàu i ê kun-tūi ,  lóng-chóng kè-sǹg-ê ,  kiōng ū cha̍p-bān liân poeh-chheng chi̍t-pah miâ ;  in tio̍h chòe tē-saⁿ tūi khí-sin , 25 Tī pak-pêng chiàu in ê kun-tūi ,  sī Tàn ê iâⁿ ê tōa-kî ;  A-bí-sa-tāi ê kiáⁿ A-hi-í-siā chòe Tàn ê lâng ê siú-léng ; 26 i ê kun-tūi ,  chiū-sī kè-sǹg-ê ,  kiōng ū la̍k-bān nn̄g-chheng chhit-pah miâ , 27 Óa-kūn i chat-iâⁿ-ê sī A-siat ê chi-phài ;  Gô-lân ê kiáⁿ Phàⁿ-kiat chòe A-siat lâng ê siú-léng ; 28 i ê kun-tūi ,  chiū-sī kè-sǹg-ê ,  kiōng ū sì-bān chi̍t-chheng gō͘-pah miâ , 29 Koh ū Ná-hut-tha-lī ê chi-phài ,  Í-lâm ê kiáⁿ A-hi-la̍h chòe Ná-hut-tha-lī lâng ê siú-léng ; 30 i ê kun-tūi ,  chiū-sī kè-sǹg-ê ,  kiōng ū gō͘-bān saⁿ-chheng sì-pah miâ , 31 Sio̍k Tàn ê iâⁿ ,  lóng-chóng kè-sǹg-ê ,  kiōng ū cha̍p-gō͘ bān chhit-chheng la̍k-pah miâ ;  tio̍h kui in ê tōa-kî ,  chòe lō͘-bé tūi khí-sin , 32 Chiah-ê sī Í-sek-lia̍t lâng ,  chiàu in ê chong-cho̍k kè-sǹg-ê ,  chiàu in ê kun-tūi ,  tī chiah ê iâⁿ-tiong lóng-chóng kè-sǹg-ê ,  kiōng ū la̍k-cha̍p bān liân saⁿ-chheng gō͘-pah gō͘-cha̍p miâ , 33 To̍k-to̍k Lī-bī lâng bô sǹg tī Í-sek-lia̍t lâng ê lāi-bīn ;  sī chiàu Iâ-hô-hoa só͘ bēng-lēng Mô͘-se ê ,  Í-sek-lia̍t lâng án-ni kiâⁿ ; 34 ta̍k-lâng chiàu in ê ke-kháu ,  in ê chong-cho̍k ,  kui in ê tōa-kî ,  án-ni chat-iâⁿ ,  án-ni khí-sin ;  lóng-sī chiàu Iâ-hô-hoa só͘ bēng-lēng Mô͘-se ê lâi kiâⁿ , 
