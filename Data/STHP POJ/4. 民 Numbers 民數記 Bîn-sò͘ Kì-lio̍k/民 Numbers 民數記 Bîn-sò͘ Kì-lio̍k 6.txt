1 <h3>Kui Chú ê Lâng</h3>Iâ-hô-hoa hoan-hù Mô͘-se kóng , 2 Lí tio̍h hoan-hù Í-sek-lia̍t lâng kā in kóng ,  Bô-lūn lâm-lú hē te̍k-pia̍t ê goān ,  chiū-sī Ná-sè-jíⁿ lâng ê goān ,  ka-kī hun-piat kui hō͘ Iâ-hô-hoa , 3 i chiū tio̍h lī-khui chiú kap kāu-chiú ,  iā m̄-thang lim sím-mi̍h chiú ê chhò͘ ,  kap kāu-chiú ê chhò͘ ,  m̄-thang lim sím-mi̍h phû-tô ê chiap ,  iā m̄-thang chia̍h chhiⁿ ê phû-tô ,  kap ta ê phû-tô , 4 Tī it-chhè ka-kī hun-piat ê ji̍t ,  kìⁿ-nā phû-tô-chhiū só͘ chhut ê ,  tùi hu̍t kàu phê ,  lóng m̄-thang chia̍h , 5 Tī i hē-goān ka-kī hun-piat hiah ê ji̍t ,  m̄-thang hō͘ thì-thâu-to kàu i ê thâu-khak ;  kàu i ka-kī hun-piat kui hō͘ Iâ-hô-hoa ê ji̍t móa ,  i tio̍h chòe-sèng ,  chhut-chāi i ê thâu-mn̂g hoat-tn̂g , 6 Tī i ka-kī hun-piat kui Iâ-hô-hoa hiah ê ji̍t ,  m̄-thang óa-kūn sin-si , 7 I ê lāu-pē ,  á-sī lāu-bú ,  á-sī hiaⁿ-tī ,  á-sī chí-bē ,  sí ê sî ,  i m̄-thang ūi-tio̍h in hō͘ ka-kī bô chheng-khì ;  in-ūi i ka-kī hun-piat kui Siōng-tè ê pîn-kù sī tī i ê thâu-khak , 8 Tī i ka-kī hun-piat hiah ê ji̍t ,  i sī kui tī Iâ-hô-hoa chòe-sèng , 9 Nā tī i ê sin-piⁿ hut-jiân ū lâng sí ,  tì-kàu bak-tio̍h i ka-kī hun-piat ê thâu-khak ,  chiū i tio̍h tī ka-kī chheng-khì ê ji̍t thì-thâu ,  chiū-sī tī tē-chhit ji̍t thì i , 10 Tē-poeh ji̍t i tio̍h ēng nn̄g chiah ka-chui ,  á-sī nn̄g chiah chíⁿ-á-kiáⁿ ,  tòa kàu hōe-bō͘ mn̂g-kháu ,  kau-tài chè-si , 11 Chè-si tio̍h hiàn chi̍t-chiah chòe sio̍k-chōe-chè ,  chi̍t-chiah chòe sio-chè ,  kā i sio̍k-chōe ;  in-ūi i tùi sin-si lâi ū chōe ;  koh tio̍h tī hit-ji̍t hō͘ i ê thâu-khak chòe-sèng , 12 I tio̍h koh ēng i hun-piat ê ji̍t ,  hun-piat lâi kui Iâ-hô-hoa ,  koh tio̍h khan chi̍t chiah bē-móa-nî ê iûⁿ-káng-á ,  chòe pó͘-kè-sit ê chè ;  chóng-sī í-chêng ê ji̍t bô sǹg-siàu ,  in-ūi i ê ka-kī hun-piat í-keng siū bak lâ-sâm , 13 Ná-sè-jíⁿ lâng ka-kī hun-piat ê ji̍t í-keng móa ,  hit ê lē chiū-sī án-ni ;  lâng tio̍h chhōa i kàu hōe-bō͘ ê mn̂g-kháu , 14 I tio̍h chiong i ê lé-mi̍h hiàn hō͘ Iâ-hô-hoa ,  chiū-sī chi̍t-chiah bô hâ-chhû bē-móa-nî ê mî-iûⁿ-káng-á ,  chòe sio-chè ,  chi̍t-chiah bô hâ-chhû bē-móa-nî ê mî-iûⁿ-bú-á ,  chòe sio̍k-chōe chè ,  kap chi̍t-chiah bô hâ-chhû ê mî-iûⁿ-káng ,  chòe siā-un ê chè ; 15 koh chi̍t-kheng ê bô-kàⁿ piáⁿ ,  chiū-sī tiau-hô iû iù-mī-hún chòe ê piáⁿ ,  kap boah-iû bô-kàⁿ ê po̍h-piáⁿ ,  í-ki̍p i ê sò͘-chè ,  kap koàn-tiān ê chè , 16 Chè-si tio̍h the̍h chiah-ê kàu Iâ-hô-hoa ê bīn-chêng ,  lâi hiàn hit-lâng ê sio̍k-chōe chè ,  kap sio-chè , 17 I iā tio̍h chiong hit chiah iûⁿ-káng ,  kap hit kheng bô-kàⁿ piáⁿ ,  hiàn hō͘ Iâ-hô-hoa chòe siā-un ê chè ;  chè-si iā tio̍h sòa hiàn i ê sò͘-chè kap koàn-tiān , 18 Ná-sè-jíⁿ lâng tio̍h tī hōe-bō͘ mn̂g-kháu thì ka-kī hun-piat ê thâu ,  chiong ka-kī hun-piat ê thâu-mn̂g ,  hē tī siā-un-chè ē-bīn ê hé-téng , 19 Ná-sè-jíⁿ lâng thì i ka-kī hun-piat ê thâu-mn̂g liáu-āu ,  chè-si chiū tio̍h chhú í-keng chú ê iûⁿ-káng chi̍t ki chêng-thúi ,  koh tùi kheng-á-lāi the̍h chi̍t ê bô-kàⁿ piáⁿ ,  kap chi̍t ê bô-kàⁿ ê po̍h-piáⁿ ,  lóng hē tī i ê chhiú , 20 Chè-si tio̍h the̍h chiah-ê chòe iô-chè ,  iô tī Iâ-hô-hoa ê bīn-chêng ;  che kap só͘ iô ê heng ,  só͘ kú ê thúi ,  lóng chòe sèng-mi̍h ,  kui hō͘ chè-si ;  jiân-āu Ná-sè-jíⁿ lâng thang lim-chiú , 21 Hē-goān ê Ná-sè-jíⁿ lâng ūi-tio̍h i hun-piat ka-kī só͘ hiàn ê lé-mi̍h ,  kap i í-gōa só͘ ōe tit-tio̍h-ê ,  hiàn hō͘ Iâ-hô-hoa ,  chiū-sī chit ê lē ;  i án-ni hē-goān chiū tio̍h chiàu hun-piat ka-kī ê lē lâi kiâⁿ , 22 Iâ-hô-hoa hoan-hù Mô͘-se kóng , 23 Lí tio̍h hoan-hù A-lûn kap i ê kiáⁿ kóng ,  Lín tio̍h án-ni kā Í-sek-lia̍t lâng chiok-hok ,  tùi in kóng:　　24 Goān Iâ-hô-hoa sù-hok lí ,  pó-hō͘ lí ; 　　25 Goān Iâ-hô-hoa hō͘ I ê bīn ê kng chiò lí ,  si-un hō͘ lí ; 　　26 Goān Iâ-hô-hoa hoaⁿ-hí ê bīn khòaⁿ lí ,  siúⁿ-sù lí pêng-an , 27 Án-ni in beh ēng Góa ê miâ hē tī Í-sek-lia̍t lâng ê téng-bīn ;  Góa iā beh sù-hok in , 
