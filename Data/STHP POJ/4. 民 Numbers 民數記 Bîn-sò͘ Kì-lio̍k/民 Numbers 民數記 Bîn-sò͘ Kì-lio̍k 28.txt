1 Iâ-hô-hoa hoan-hù Mô͘-se kóng , 2 Lí tio̍h bēng-lēng Í-sek-lia̍t lâng kóng ,  Góa ê lé-mi̍h ,  chiū-sī hiàn-hō͘ Góa chòe phang-phang chiah ê hé-chè ê chia̍h-mi̍h ,  lín tio̍h chiàu ji̍t-kî kín-sīn hiàn hō͘ Góa , 3 Koh tio̍h kā in kóng ,  Lín tio̍h hiàn hō͘ Iâ-hô-hoa ê hé-chè ,  chiū-sī bô hâ-chhû bē-móa-nî ê iûⁿ-káng-á ,  ta̍k-ji̍t nn̄g-chiah ,  chòe kú-tn̂g hiàn ê sio-chè , 4 Chá-khí-sî tio̍h hiàn iûⁿ-á chi̍t-chiah ,  hông-hun ê sî tio̍h hiàn iûⁿ-á chi̍t-chiah , 5 Koh tio̍h hiàn iù-mī-hún i-hoat cha̍p-hūn-chi̍t ,  kap tiau-hô khoeh-hó ê iû chi̍t-him sì-hūn-chi̍t chòe sò͘-chè , 6 Che sī tī Se-nái soaⁿ só͘ tiāⁿ-tio̍h chòe siông-siông hiàn ê sio-chè ,  chiū-sī hiàn hō͘ Iâ-hô-hoa chòe phang-phang ê hé-chè , 7 Ūi-tio̍h chí chi̍t chiah iûⁿ-á ,  tio̍h sòa hiàn koàn-tiān ê chiú ,  chi̍t-him sì-hūn ê chi̍t-hūn ;  tī sèng-só͘ tiong ,  lí tio̍h chiong kāu ê chiú hiàn hō͘ Iâ-hô-hoa chòe koàn-tiān , 8 Ê-hng sî ,  tio̍h hiàn tē-jī chiah iûⁿ-á ,  chhin-chhiūⁿ chá-khí-sî ê sò͘-chè ,  iā chhin-chhiūⁿ i ê koàn-tiān ,  hiàn i hō͘ Iâ-hô-hoa chòe phang-phang ê hé-chè , 9 Koh tī an-hioh-ji̍t tio̍h hiàn nn̄g-chiah bô hâ-chhû bē-móa-nî ê iûⁿ-káng-á ,  iā ēng tiau-hô iû ê iù-mī-hún i-hoat cha̍p-hūn ê nn̄g-hūn ,  chòe sò͘-chè ,  kap i ê koàn-tiān , 10 Che sī ta̍k ê an-hioh-ji̍t ê sio-chè ,  hit ê siông-siông hiàn ê sio-chè ,  kap i ê koàn-tiān í-gōa , 11 Ta̍k-ge̍h ê chhoe-it ,  lín tio̍h hiàn sio-chè hō͘ Iâ-hô-hoa ,  chiū-sī gû-káng-á nn̄g-chiah ,  mî-iûⁿ-káng chi̍t-chiah ,  bô hâ-chhû bē-móa-nî ê iûⁿ-káng-á chhit-chiah , 12 Ūi ta̍k chiah gû-káng-á ,  tio̍h ēng tiau-hô iû ê iù-mī-hún i-hoat cha̍p-hūn ê saⁿ-hūn ,  chòe sò͘-chè ;  ūi hit chiah iûⁿ-káng ,  iā tio̍h ēng tiau-hô iû ê iù-mī-hún i-hoat cha̍p-hūn ê nn̄g-hūn ,  chòe sò͘-chè , 13 Ūi-tio̍h ta̍k chiah iûⁿ-á tio̍h ēng tiau-hô iû ê iù-mī-hún cha̍p-hūn ê chi̍t-hūn ,  chòe sò͘-chè ,  kap phang-phang ê sio-chè ;  sī hiàn hō͘ Iâ-hô-hoa ê hé-chè , 14 I ê koàn-tiān tio̍h ēng chiú ,  ūi-tio̍h chi̍t chiah gû-káng-á ēng pòaⁿ-him ,  ūi-tio̍h chi̍t chiah iûⁿ-káng ēng chi̍t-him ê saⁿ-hūn-chi̍t ,  ūi-tio̍h chi̍t chiah iûⁿ-á chiū ēng chi̍t-him ê sì-hūn-chi̍t ;  che sī ta̍k-ge̍h ê sio-chè ,  chi̍t-nî ê tiong-kan ,  ta̍k-ge̍h tio̍h án-ni , 15 Koh tio̍h ēng chi̍t chiah soaⁿ-iûⁿ-káng chòe sio̍k-chōe-chè ,  hiàn hō͘ Iâ-hô-hoa ;  tio̍h tī siông-siông hiàn ê sio-chè ,  kap i ê koàn-tiān ,  í-gōa lâi hiàn i , 16 Chiaⁿ-ge̍h cha̍p-sì ji̍t sī Iâ-hô-hoa ê pôaⁿ-kè-choeh , 17 Chit-ge̍h cha̍p-gō͘ ji̍t sī choeh-iân ;  tio̍h chia̍h bô-kàⁿ-piáⁿ chhit-ji̍t kú , 18 Tī i ê thâu-chi̍t ji̍t tio̍h ū sèng-hōe ,  lóng m̄-thang chòe lô-tōng ê kang , 19 Lí tio̍h hiàn hé-chè chòe sio-chè hō͘ Iâ-hô-hoa ,  chiū-sī gû-káng-á nn̄g-chiah ,  mî-iûⁿ-káng chi̍t-chiah ,  bē-móa-nî ê iûⁿ-káng-á chhit-chiah ;  lín lóng tio̍h ēng bô hâ-chhû ê , 20 In ê sò͘-chè ,  ēng tiau-hô iû ê iù-mī-hún ,  ūi-tio̍h chi̍t chiah gû-káng hiàn cha̍p-hūn-saⁿ ,  ūi-tio̍h chi̍t chiah iûⁿ-káng hiàn cha̍p-hūn-nn̄g , 21 Ūi-tio̍h hí chhit chiah iûⁿ-á ,  ta̍k chiah tio̍h hiàn cha̍p-hūn-chi̍t , 22 Koh hiàn chi̍t chiah soaⁿ-iûⁿ-káng chòe sio̍k-chōe-chè ,  kā lín sio̍k-chōe , 23 Lín hiàn chiah-ê ,  tio̍h tī chá-khí-sî ê sio-chè ,  chiū-sī siông-siông hiàn ê sio-chè í-gōa , 24 Liân-liân chhit-ji̍t kú ,  ta̍k-ji̍t chiàu chit ê lē ,  ēng phang-phang ê hé-chè ê chia̍h-mi̍h ,  hiàn hō͘ Iâ-hô-hoa ;  tio̍h tī siông-siông hiàn ê sio-chè ,  kap i ê koàn-tiān ,  í-gōa lâi hiàn , 25 Tē-chhit ji̍t lín tio̍h ū sèng-hōe ,  lóng m̄-thang chòe sím-mi̍h lô-tōng ê kâng , 26 Chhit ê chhit ji̍t choeh ,  khí-thâu-se̍k ê thó͘-sán ,  lín hiàn sin ê sò͘-chè hō͘ Iâ-hô-hoa ê ji̍t ,  tio̍h ū sèng-hōe ,  lóng m̄-thang chòe lô-tōng ê kang , 27 Lín tio̍h hiàn phang-phang ê sio-chè hō͘ Iâ-hô-hoa ,  chiū-sī gû-káng-á nn̄g-chiah ,  mî-iûⁿ-káng-á chi̍t-chiah ,  bē-móa-nî ê iûⁿ-káng-á chhit-chiah , 28 In ê sò͘-chè ,  ēng tiau-hô iû ê iù-mī-hún ,  ūi-tio̍h chi̍t chiah gû-káng hiàn cha̍p-hūn-saⁿ ,  ūi-tio̍h chi̍t chiah iûⁿ-káng hiàn cha̍p-hūn-nn̄g , 29 Ūi-tio̍h hí chhit chiah iûⁿ-á ,  ta̍k-chiah tio̍h hiàn cha̍p-hūn-chi̍t , 30 Koh hiàn chi̍t chiah soaⁿ-iûⁿ-káng ,  kā lín sio̍k-chōe , 31 Lín tio̍h hiàn chiah-ê ,  kap i ê koàn-tiān ,  tī siông-siông hiàn ê sio-chè kap i ê sò͘-chè í-gōa ,  lín lóng tio̍h ēng bô hâ-chhû-ê , 
