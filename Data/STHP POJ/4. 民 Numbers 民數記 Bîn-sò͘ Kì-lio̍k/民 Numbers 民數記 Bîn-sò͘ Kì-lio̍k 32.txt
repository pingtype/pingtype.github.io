1 Liû-piān ê kiáⁿ-sun ,  kap Ka-tek ê kiáⁿ-sun ,  in ê cheng-siⁿ ke̍k-kî chōe ;  in khòaⁿ-kìⁿ Ngá-siā ê tōe ,  kap Ki-lia̍t ê tōe ,  sī thang chhī cheng-siⁿ ê só͘-chāi , 2 Ka-tek ê kiáⁿ-sun ,  kap Liû-piān ê kiáⁿ-sun ,  chiū lâi kìⁿ Mô͘-se ,  kap chè-si Í-lī-a-sat ,  í-ki̍p hōe-chiòng ê siú-léng ,  kā in kóng , 3 A-tāi-lio̍k ,  Tí-pún ,  Ngá-siā ,  Lêng-la̍h ,  Hi-si̍t-pún ,  Í-lī-a-lī ,  Sī-pan ,  Nî-pho ,  Pí-ún , 4 chiū-sī Iâ-hô-hoa tī Í-sek-lia̍t hōe-chiòng ê bīn-chêng só͘ kong-chhú ê tōe ,  sī thang chhī cheng-siⁿ ê tōe ,  lí ê lô͘-po̍k iā ū cheng-siⁿ , 5 Koh kóng ,  Goán nā tit-tio̍h un-tián tī lí ê bīn-chêng ,  kiû lí ēng chit ê tōe hō͘ lí ê lô͘-po̍k chòe-gia̍p ,  bo̍h-tit chhōa goán kè Iok-tàn hô , 6 Mô͘-se tùi Ka-tek ê kiáⁿ-sun kap Liû-piān ê kiáⁿ-sun kóng ,  Chóng bô lín ê hiaⁿ-tī khì cheng-chiàn ,  iā lín chē tī-chia mah?7 Lín siáⁿ-sū hō͘ Í-sek-lia̍t lâng lóe-chì ,  bô ài kè-khì ji̍p Iâ-hô-hoa só͘ siúⁿ-sù in hit ê tōe ah?8 Góa chêng tùi Ka-te-su Pa-nî-a chhe lín ê lāu-pē khì thau-khòaⁿ hit ê tōe ,  in iā sī án-ni kiâⁿ , 9 In-ūi in chiūⁿ-khì Í-si̍t-kok ê soaⁿ-kok ,  khì khòaⁿ hit ê tōe ê sî ,  ū hō͘ Í-sek-lia̍t lâng lóe-chì ,  m̄ ài ji̍p Iâ-hô-hoa só͘ siúⁿ-sù in ê tōe , 10 Tng-ji̍t Iâ-hô-hoa ê siū-khì hoat-chhut ,  chiū chiù-chōa kóng , 11 Kìⁿ-nā tùi Ai-ki̍p chiūⁿ-lâi jī-cha̍p hè í-siōng ê lâng ,  koat-toàn bōe tit-tio̍h khòaⁿ-kìⁿ Góa tùi A-pek-la̍h-hán ,  Í-sat ,  Ngá-kok ,  chiù-chōa èng-ún ê tōe ;  in-ūi in bô choan-sim kun-tè Góa , 12 To̍k-to̍k Ki-nî-sé cho̍k ,  Iâ-hu-nî ê kiáⁿ Ka-le̍k ,  kap Lùn ê kiáⁿ Iok-su-a ,  thang khòaⁿ-kìⁿ ,  in-ūi in choan-sim tè Iâ-hô-hoa , 13 Iâ-hô-hoa tùi Í-sek-lia̍t lâng hoat siū-khì ,  hō͘ in tī khòng-iá phiau-liû sì-cha̍p nî ,  thèng-hāu hit-tāi kiâⁿ-pháiⁿ tī Iâ-hô-hoa bīn-chêng ê lâng lóng siau-bia̍t , 14 Khòaⁿ ah ,  lín khí-lâi sòa-chiap lín ê lāu-pē ,  ke-thiⁿ chōe-jîn ê siàu-gia̍h ,  hō͘ Iâ-hô-hoa it-hoat siū-khì Í-sek-lia̍t , 15 Lín nā oat-tò-tńg bô tè I ,  I beh koh pàng-sak in tī khòng-iá ,  lín chiū-sī bia̍t-bô chiah ê chèng peh-sìⁿ , 16 In óa-kūn Mô͘-se kóng ,  Goán beh tī-chia ūi goán ê cheng-siⁿ chhòng tiâu ,  ūi goán ê gín-á khí siâⁿ ; 17 chóng-sī goán pún-sin beh tòa kun-khì ,  kiâⁿ tī Í-sek-lia̍t lâng ê thâu-chêng ,  thèng-hāu goán chhōa in kàu in ê tōe-hng ;  to̍k-to̍k goán ê gín-ná ,  in-ūi chit ê tōe khiā-khí ê peh-sìⁿ ê iân-kò͘ ,  beh tiàm tī kian-kò͘ ê siâⁿ-lāi , 18 Goán m̄ tò-khì goán chhù ,  thèng-hāu Í-sek-lia̍t lâng ta̍k-ê tit-tio̍h i ê gia̍p , 19 Goán bô beh kap in tī Iok-tàn hô hit-pêng koh khì ê tōe tit-tio̍h gia̍p ;  in-ūi goán ê gia̍p sī chāi tī Iok-tàn hô tang-sì chit-pêng , 20 Mô͘-se tùi in kóng ,  Lín nā beh án-ni kiâⁿ ,  tī Iâ-hô-hoa ê bīn-chêng tòa kun-khì chhut-khì kau-chiàn ; 21 lín só͘ ū tòa kun-khì ê lâng ,  nā tī Iâ-hô-hoa ê bīn-chêng kè Iok-tàn hô ,  thèng-hāu I tùi I ê bīn-chêng kóaⁿ-chhut I ê tùi-te̍k ; 22 hit ê tōe í-keng hō͘ Iâ-hô-hoa khah-iâⁿ ,  jiân-āu lín thang tò-lâi ;  tī Iâ-hô-hoa kap Í-sek-lia̍t ê bīn-chêng ,  lín chiū bô chōe ,  chit ê tōe beh tī Iâ-hô-hoa ê bīn-chêng hō͘ lín chòe-gia̍p , 23 Siat-sú lín bô án-ni kiâⁿ ,  chiū-sī tek-chōe Iâ-hô-hoa ,  tio̍h chai lín ê chōe beh tui-jip lín , 24 Taⁿ tio̍h kā lín ê gín-ná khí siâⁿ ,  kā lín ê iûⁿ-kûn chhòng tiâu ,  chiàu lín ê chhùi só͘ kóng ê ,  khì kiâⁿ , 25 Ka-tek ê kiáⁿ-sun kap Liû-piān ê kiáⁿ-sun tùi Mô͘-se kóng ,  Lí ê lô͘-po̍k beh chiàu góa ê chú só͘ hoan-hù-ê khì kiâⁿ , 26 Goán ê gín-á ,  goán ê bó͘ ,  goán ê iûⁿ-kûn ,  goán ê cheng-siⁿ ,  lóng beh lâu tī Ki-lia̍t chiah ê siâⁿ , 27 Chóng-sī lí ê lô͘-po̍k ,  kìⁿ-nā tòa kun-khì ê ,  lóng beh chiàu góa ê chú só͘ kóng ê ōe ,  tī Iâ-hô-hoa ê bīn-chêng kè-khì kau-chiàn , 28 Mô͘-se chiū ūi-tio̍h in hoan-hù chè-si Í-lī-a-sat ,  kap Lùn ê kiáⁿ Iok-su-a ,  kap Í-sek-lia̍t chèng chi-phài ê cho̍k-tiúⁿ , 29 Mô͘-se tùi in kóng ,  Ka-tek ê kiáⁿ-sun kap Liû-piān ê kiáⁿ-sun ,  nā kap lín kè Iok-tàn hô ,  ta̍k-lâng kia̍h ke-si tī Iâ-hô-hoa ê bīn-chêng khì kau-chiàn ,  hit ê tōe hō͘ lín khah-iâⁿ ,  lín chiū tio̍h ēng Ki-lia̍t tōe hō͘ in chòe gia̍p , 30 Siat-sú in m̄ tòa kun-khì kap lín kè-khì ,  in chiū tī Ka-lâm tōe tùi lín tiong-kan tit-tio̍h gia̍p , 31 Ka-tek ê kiáⁿ-sun kap Liû-piān ê kiáⁿ-sun ìn kóng ,  Iâ-hô-hoa tùi goán só͘ kóng-ê ,  Lí ê lô͘-po̍k chiū án-ni kiâⁿ , 32 Goán beh tòa kun-khì ,  tī Iâ-hô-hoa ê bīn-chêng kè-khì ji̍p Ka-lâm tōe ;  to̍k-to̍k Iok-tàn hô-gōa ,  goán só͘ tit-tio̍h chòe gia̍p ê tōe ,  iû-goân kui goán , 33 Mô͘-se chiū ēng A-mô͘-lī ông Se-hông ê kok ,  kap Pa-san ông Go̍k ê kok ,  hit ê tōe kap i kéng-lāi chiah ê siâⁿ ,  chiū-sī sì-chiu-ûi chiah ê siâⁿ ,  lóng hō͘ Ka-tek ê kiáⁿ-sun ,  kap Liû-piān ê kiáⁿ-sun ,  í-ki̍p Iok-sek ê kiáⁿ Má-ná-se ê pòaⁿ-chi-phài , 34 Ka-tek ê kiáⁿ-sun khí Tí-pún ,  A-tha-lio̍k ,  A-lô-jíⁿ , 35 A-tha-lio̍k-sok-hoán ,  Ngá-siā ,  Iok-pí-hap , 36 Pek-lêng-la̍h ,  Pek-hap-lân ;  lóng sī kian-kò͘ ê siâⁿ ;  in koh khí iûⁿ-tiâu , 37 Liû-piān ê kiáⁿ-sun khí Hi-si̍t-pún ,  Í-lī-a-lī ,  Ki-lia̍t-têng , 38 Nî-pho͘ ,  Pa-le̍k-bián ,  (í-keng ōaⁿ in ê miâ , ) koh khí Se-pí-má ;  in só͘ khí chiah ê siâⁿ ēng sin ê miâ hō i , 39 Má-ná-se ê kiáⁿ Má-kiat ,  i ê kiáⁿ-sun khì Ki-lia̍t ,  chiàm hit ê tōe ,  kóaⁿ-chhut hit só͘-chāi ê A-mô͘-lī lâng , 40 Mô͘-se chiong Ki-lia̍t hō͘ Má-ná-se ê kiáⁿ Má-kiat ;  i chiū khiā tī-hia , 41 Má-ná-se ê kiáⁿ Gāi-jíⁿ khì chiàm hiah ê hiuⁿ-siā ,  chiū chheng i chòe Hap-úi-te̍k-gāi-jíⁿ , 42 Lô-pa khì chiàm Ki-la̍p ,  kap Ki-la̍p chiah ê hiuⁿ-siā ;  chiū chiàu ka-kī ê miâ chheng i chòe Lô-pa , 
