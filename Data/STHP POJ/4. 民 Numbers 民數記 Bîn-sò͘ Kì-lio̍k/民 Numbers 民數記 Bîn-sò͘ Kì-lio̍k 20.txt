1 Chiaⁿ-ge̍h-kan ,  Í-sek-lia̍t lâng choân-hōe lâi kàu Sîm ê khòng-iá ,  peh-sìⁿ chiū tiàm tī Ka-te-su ,  Bí-lī-àm sí tī-hia ,  chiū bâi-chòng tī-hia , 2 Hōe-chiòng bô chúi thang lim ;  in chiū chū-chi̍p kong-kek Mô͘-se A-lûn , 3 Peh-sìⁿ chiū kap Mô͘-se kè-kàu kóng ,  Chêng goán ê hiaⁿ-tī sí tī Iâ-hô-hoa ê bīn-chêng ,  goán m̄-ta̍t-tio̍h hit-sî sòa sí , 4 Lín siáⁿ-sū chhōa Iâ-hô-hoa ê hōe-chiòng kàu chit ê khòng-iá ,  hō͘ goán kap goán ê cheng-siⁿ sí tī-chia ah?5 Lín siáⁿ-sū hō͘ goán chhut Ai-ki̍p ,  chhōa goán kàu chit ê pháiⁿ só͘-chāi ah? Bô só͘-chāi thang iā-chéng ,  iā bô bû-hoa-kó ,  bô phû-tô ,  bô sia̍h-liû ,  koh bô chúi thang lim , 6 Mô͘-se A-lûn lī-khui hōe-chiòng kàu hōe-bō͘ mn̂g-kháu ,  phak tī tōe-ni̍h ;  Iâ-hô-hoa ê êng-kng tùi in hián-hiān , 7 Iâ-hô-hoa hoan-hù Mô͘-se kóng , 8 Lí tio̍h kia̍h koáiⁿ-á ,  lí kap lí ê hiaⁿ A-lûn chio-chi̍p hōe-chiòng ;  tī in ê ba̍k-chiu-chêng lín bēng-lēng chio̍h-pôaⁿ chhut-chúi ,  lí ūi-tio̍h peh-sìⁿ hō͘ chúi tùi chio̍h-pôaⁿ chhut ,  hō͘ hōe-chiòng kap in ê cheng-siⁿ lim , 9 Mô͘-se thàn bēng-lēng ,  tī Iâ-hô-hoa ê bīn-chêng kia̍h koáiⁿ-á , 10 Mô͘-se A-lûn chio-chi̍p hōe-chiòng kàu chio̍h-pôaⁿ-chêng ,  Mô͘-se tùi in kóng ,  Lín chiah ê pōe-ge̍k ê lâng tio̍h thiaⁿ ah ,  goán tio̍h hō͘ chúi tùi chit ê chio̍h-pôaⁿ lâu-chhut-lâi hō͘ lín mah?11 Mô͘-se kia̍h-khí chhiú ,  ēng koáiⁿ-á phah chio̍h-pôaⁿ nn̄g-ē ,  chiū ū chōe-chōe chúi lâu-chhut ,  hōe-chiòng kap in ê cheng-siⁿ lóng lim , 12 Iâ-hô-hoa chiū tùi Mô͘-se A-lûn kóng ,  In-ūi lín m̄ sìn Góa ,  bô tī Í-sek-lia̍t lâng ê ba̍k-chiu-chêng chun-kèng Góa chòe-sèng ,  só͘-í lín bōe-tit-thang chhōa chiah ê hōe-chiòng ji̍p Góa só͘ sù-hō͘ in ê tōe , 13 Chiah ê chúi miâ kiò Bí-lī-pa ê chúi ;  sī in-ūi Í-sek-lia̍t lâng kap Iâ-hô-hoa kè-kàu ;  Iâ-hô-hoa chiū tùi in hián-bêng ka-kī chòe-sèng , 14 Mô͘-se tùi Ka-te-su chhe sù-chiá khì kìⁿ Í-tong ông ,  kóng ,  Lí ê hiaⁿ-tī Í-sek-lia̍t án-ni kóng ,  Lí chai goán só͘ tú-tio̍h it-chhè ê kan-khó͘ , 15 Goán ê lia̍t-chó͘ lo̍h-khì Ai-ki̍p ,  goán tòa tī Ai-ki̍p kú-kú ;  Ai-ki̍p lâng pháiⁿ khoán-thāi goán kap goán ê lia̍t-chó͘ , 16 Goán ai-kiû Iâ-hô-hoa ê sî ,  I thiaⁿ goán ê siaⁿ ,  chhe-khián sù-chiá chhōa goán chhut Ai-ki̍p ;  taⁿ goán tī lí ke̍k piⁿ-thâu ê siâⁿ Ka-te-su , 17 Kiû lí iông-ún goán keng-kè lí ê tōe ,  goán bô beh tùi chhân-hn̂g kap phû-tô-hn̂g keng-kè ,  iā bô lim chiah ê chíⁿ ê chúi ;  to̍k-to̍k kiâⁿ tōa-lō͘ ,  bô phian-chó phian-iū ,  ti̍t-ti̍t keng-kè lí ê tōe-kài , 18 Í-tong ông kóng ,  Lí m̄-thang tùi góa chia keng-kè ,  bián-tit góa kia̍h to chhut-lâi tí-te̍k lí , 19 Í-sek-lia̍t lâng kā i kóng ,  Goán beh tùi tōa-lō͘ kiâⁿ-khì ;  siat-sú goán kap cheng-siⁿ lim lí ê chúi ,  goán beh hêng lí kè-chîⁿ ;  chún góa pō͘-kiâⁿ kè-khì ,  bô chhap pa̍t-hāng , 20 I kóng ,  Lí m̄-thang keng-kè ,  Í-tong ông chiū chhōa chōe-chōe lâng chhut-lâi ,  ēng kong-ngī ê chhiú tí-te̍k i , 21 Án-ni Í-tong m̄ chún Í-sek-lia̍t lâng tùi i ê tōe-kài keng-kè ;  Í-sek-lia̍t chiū oa̍t-tńg lī-khui i , 22 In tùi Ka-te-su khí-sin ,  Í-sek-lia̍t ê choân-hōe kàu Hô-jíⁿ soaⁿ , 23 Iâ-hô-hoa tī óa-kūn Í-tong piⁿ-kài ê Hô-jíⁿ soaⁿ ,  hoan-hù Mô͘-se A-lûn kóng , 24 A-lûn beh tò-chó͘ ,  in-ūi i bōe-tit-thang ji̍p Góa siúⁿ-sù Í-sek-lia̍t lâng ê tōe ,  in-ūi tī Bí-lī-pa ê chúi lín ûi-ke̍h Góa ê bēng-lēng , 25 Lí tòa A-lûn kap i ê kiáⁿ Í-lī-a-sat chiūⁿ Hô-jíⁿ soaⁿ , 26 thǹg A-lûn ê saⁿ ,  kā i ê kiáⁿ Í-lī-a-sat chhēng ;  A-lûn beh sí tī-hia ,  tò-khì , 27 Mô͘-se chiàu Iâ-hô-hoa só͘ bēng-lēng-ê kiâⁿ ;  in saⁿ-lâng tng hōe-chiòng ê ba̍k-chiu-chêng chiūⁿ Hô-jíⁿ soaⁿ , 28 Mô͘-se thǹg A-lûn ê saⁿ ,  kā i ê kiáⁿ Í-lī-a-sat chhēng ;  A-lûn tī-hia sí tī soaⁿ-téng ;  Mô͘-se kap Í-lī-a-sat lo̍h-soaⁿ , 29 Hōe-chiòng khòaⁿ-kìⁿ A-lûn í-keng sí ,  chiū ūi A-lûn thî-khàu saⁿ-cha̍p ji̍t ;  Í-sek-lia̍t choân-ke iā lóng án-ni , 
