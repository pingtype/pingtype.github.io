1 Pa-lân khòaⁿ-kìⁿ Iâ-hô-hoa hoaⁿ-hí sù-hok hō͘ Í-sek-lia̍t ,  chiū bô chhin-chhiūⁿ éng-pái khì chhē hoat-su̍t ,  sī bīn ǹg khòng-iá , 2 Pa-lân kia̍h-ba̍k ,  khòaⁿ-kìⁿ Í-sek-lia̍t lâng chiàu chi-phài khiā-khí ,  Siōng-tè ê sîn chiū lîm-kàu i , 3 I chiū thê-khí i ê koa ,  kóng , 	Pí-jíⁿ ê kiáⁿ Pa-lân kóng , 	Ba̍k-chiu ha̍p-teh ê lâng kóng ; 4 Thiaⁿ-kìⁿ Siōng-tè ê ōe , 	Khòaⁿ-kìⁿ Choân-lêng-ê ê īⁿ-siōng , 	Ba̍k-chiu thí-khui tó-teh ê lâng kóng ; 5 Ngá-kok ah ,  lí ê pò͘-pîⁿ cháiⁿ-iūⁿ hiah súi!	Í-sek-lia̍t ah ,  lí ê tiùⁿ-pâng cháiⁿ-iūⁿ hiah hó-khòaⁿ!6 Chhin-chhiūⁿ saⁿ-liân-sòa ê soaⁿ-kok , 	Chhin-chhiūⁿ hô-piⁿ ê hn̂g , 	Chhin-chhiūⁿ Iâ-hô-hoa só͘ chai ê tîm-hiuⁿ-chhiū , 	Chhin-chhiūⁿ chúi-piⁿ ê pek-hiuⁿ-chhiū , 7 Chúi beh tùi i ê tháng lâu-chhut , 	Chéng-chí beh iā tī chōe-chōe chúi ê só͘-chāi , 	I ê ông beh pôaⁿ-kè A-kah , 	I ê kok beh heng-khí , 8 Siōng-tè chhōa i chhut Ai-ki̍p , 	I chhin-chhiūⁿ ū iá-gû ê la̍t ; 	I beh thun-chia̍h tùi-te̍k ê kok , 	At-chi̍h in ê kut-thâu ; 	Ēng chìⁿ siā in ,  kàu thàng-kè , 9 I thìⁿ-kha ,  koh tó-teh chhin-chhiūⁿ kang ê sai , 	Iā chhin-chhiūⁿ bú ê sai ; 	Chī-chūi káⁿ jiá-tio̍h i?	Kìⁿ-nā chiok-hok lí ê ,  goān i siū chiok-hok , 	Kìⁿ-nā chiù-chó͘ lí ê ,  goān i siū chiù-chó͘ , 10 Pa-le̍k tōa siū-khì Pa-lân ,  chiū tah-chhiú ;  Pa-le̍k koh kā Pa-lân kóng ,  Góa kiò lí lâi chiù-chó͘ góa ê tùi-te̍k ,  lí kéng-jiân choan-choan chiok-hok in ,  kàu chí saⁿ-pái , 11 Taⁿ lí cháu-khì pún só͘-chāi ,  góa pún siūⁿ beh hō͘ lí tit-tio̍h tōa chun-kùi ,  nā-sī Iâ-hô-hoa chó͘-tòng ,  hō͘ lí bô tit-tio̍h chun-kùi , 12 Pa-lân tùi Pa-le̍k kóng ,  Góa kiám bô tùi lí só͘ chhe kàu góa hia ê sù-chiá kóng , 13 Pa-le̍k chiū nā chiong i móa-chhù ê kim-gûn hō͘ góa ,  góa iā bōe-tit pôaⁿ-kè Iâ-hô-hoa ê bēng-lēng ,  pîn ka-kī ê sim lâi chòe-hó chòe-pháiⁿ ;  Iâ-hô-hoa só͘ kóng-ê ,  góa chiū kóng i , 14 Khòaⁿ ah ,  taⁿ góa beh tò-khì pún-cho̍k ;  lí lâi ,  góa kā lí kóng ,  chiah ê peh-sìⁿ ji̍t-āu beh cháiⁿ-iūⁿ khoán-thāi lí ê peh-sìⁿ , 15 I chiū thê-khí i ê koa ,  kóng , 	Pí-jíⁿ ê kiáⁿ Pa-lân kóng , 	Ba̍k-chiu ha̍p-teh ê lâng kóng ; 16 Thiaⁿ-kìⁿ Siōng-tè ê ōe , 	Tit-tio̍h chai Chì-koâiⁿ-ê ê chai-bat , 	Khòaⁿ-kìⁿ Choân-lêng-ê ê īⁿ-siōng , 	Ba̍k-chiu thí-khui ,  tó-teh ê lâng kóng:17 Góa khòaⁿ i ,  chóng-sī bô tī hiān-sî , 	Góa koan-khòaⁿ i ,  chóng-sī m̄-sī kūn-kūn ; 	Ū chi̍t lia̍p chhiⁿ beh tùi Ngá-kok chhut , 	Ū chi̍t ê koân-pèng ,  beh tùi Í-sek-lia̍t heng-khí , 	Beh phah-phòa Mô͘-ap ê piⁿ-kak , 	Húi-hoāi jiáu-loān ê lâng , 18 Í-tong beh chòe-gia̍p , 	Se-jíⁿ iā beh chòe-gia̍p ,  hō͘ i ê tùi-te̍k , 	Í-sek-lia̍t beh kiâⁿ tāi-chì ióng-kám , 19 Ū chi̍t-ūi chiáng-koân-ê beh tùi Ngá-kok chhut , 	I beh châu-bia̍t siâⁿ-tiong só͘ lâu ê , 20 I koh khòaⁿ-kìⁿ A-má-le̍k ,  chiū thê-khí i ê koa ,  kóng , 	A-má-le̍k pún chòe chiah ê kok ê thâu , 	Chóng-sī i ê kiat-kio̍k beh éng-éng bia̍t-bô , 21 I koh khòaⁿ Ki-nî lâng ,  chiū thê-khí i ê koa ,  kóng , 	Lí khiā-khí ê só͘-chāi sī kian-kò͘ , 	Lí choh-siū tī soaⁿ-giâm ; 22 Chóng-sī Ki-nî beh tì-kàu soe-bî , 	Ti̍t-kàu hō͘ A-su̍t lia̍h lí khì , 23 I koh thê-khí koa ,  kóng , 	Ai-ah ,  Siōng-tè kiâⁿ chit ê sū ê sî , 	Chī-chūi ōe tit-tio̍h oa̍h?24 Beh ū chûn tùi Ki-thê hia lâi , 	Khó͘-chhó͘ A-su̍t ,  khó͘-chhó͘ Hi-pek ; 	I iā beh éng-éng bia̍t-bô , 25 Pa-lân chiū khí-lâi ,  tò-khì i pún só͘-chāi ;  Pa-le̍k iā kiâⁿ i ê lō͘ , 
