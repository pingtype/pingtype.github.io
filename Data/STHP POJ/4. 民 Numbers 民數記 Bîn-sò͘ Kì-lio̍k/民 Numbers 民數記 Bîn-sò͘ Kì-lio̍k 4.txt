1 Iâ-hô-hoa hoan-hù Mô͘-se A-lûn kóng , 2 Lí tio̍h tùi Lī-bī lâng ê tiong-kan sǹg Ko-hat kiáⁿ-sun ê chóng-gia̍h ,  chiàu in ê ke-kháu ,  chong-cho̍k , 3 Tùi saⁿ-cha̍p hè í-siōng ,  kàu gō͘-cha̍p hè ,  kìⁿ-nā ji̍p-lâi tng-chit tī hōe-bō͘-lāi chòe-kang-ê ,  lóng tio̍h sǹg i , 4 Ko-hat ê kiáⁿ-sun tī hōe-bō͘ só͘ chòe ê kang ,  chiū-sī liāu-lí chì-sèng ê mi̍h ,  kì tī ē-tóe , 5 Iâⁿ-pôaⁿ khí-sin ê sî ,  A-lûn kap i ê kiáⁿ tio̍h ji̍p-khì thǹg jia-cha̍h ê tiùⁿ-lî ,  ēng i lâi jia-khàm hoat-kūi , 6 Koh ēng hái-káu-phê khàm tī téng-bīn ,  koh khàm choan-choan lâm-sek ê pò͘ ;  jiân-āu chiah chhng i ê kǹg , 7 Koh ēng lâm-sek ê pò͘ chhu tī pâi-lia̍t piáⁿ ê toh ;  chiong chiah ê pôaⁿ ,  sî ,  óaⁿ ,  koàn-tiān ê poe ,  pâi tī hí téng-bīn ;  tī-hia iā tio̍h ū siông-siông pâi-siat ê piáⁿ , 8 Tī hí téng-bīn koh tio̍h tà chu-âng-sek ê pò͘ ,  koh ēng hái-káu-phê chòe kòa lâi khàm ,  chiah chhng i ê kǹg , 9 In tio̍h the̍h lâm-sek pò͘ lâi khàm chiò-kng ê teng-tâi ,  kap i ê chóaⁿ ,  i ê chián ,  i ê pôaⁿ ,  kap it-chhè chòe i ê lō͘-ēng tóe iû ê khì-kū , 10 Koh tio̍h chiong teng-tâi ,  kap i it-chhè ê khì-kū ,  pau tī hái-káu-phê ê kòa-lāi ,  hē tī chhâ-kè-téng , 11 Tī kim-tôaⁿ-téng in tio̍h chhu lâm-sek ê pò͘ ,  ēng hái-káu-phê chòe kòa lâi khàm ,  chiah chhng i ê kǹg , 12 Koh tio̍h the̍h só͘ ēng lâi ho̍k-sāi ê khì-kū ,  chiū-sī tī sèng-só͘ ēng lâi ho̍k-sāi-ê ,  pau tī lâm-sek ê pò͘ ,  ēng hái-káu-phê chòe kòa lâi khàm ,  hē tī chhâ-kè-téng , 13 In tio̍h siu tôaⁿ-téng ê hé-hu ,  ēng chí-sek ê pò͘ chhu tī hí téng-bīn , 14 Koh tio̍h ēng in chòe-kang só͘ ēng it-chhè ê khì-kū ,  pâi tī téng-bīn ;  chiū-sī hé-tiáⁿ ,  bah-chhe ,  thuh-á ,  pôaⁿ ,  it-chhè sio̍k tī tôaⁿ ê khì-kū ,  koh ēng hái-káu-phê chòe kòa lâi tà i ,  chiah chhng i ê kǹg , 15 Iâⁿ-pôaⁿ beh khí-sin ê sî ,  A-lûn kap i ê kiáⁿ chiong sèng-só͘ ,  kap sèng-só͘ it-chhè ê khì-kū khàm bêng-pe̍k ,  jiân-āu Ko-hat ê kiáⁿ-sun tio̍h lâi kng ;  to̍k-to̍k m̄-thang bong sèng ê mi̍h ,  bián-tit in sí ;  hōe-bō͘-lāi chiah ê mi̍h-kiāⁿ sī Ko-hat ê kiáⁿ-sun só͘ tio̍h kng ê , 16 Chè-si A-lûn ê kiáⁿ Í-lī-a-sat só͘ tio̍h kò͘-siú ê ,  sī tiám-teng ê iû ,  kap hiuⁿ-liāu ,  kap siông-siông hiàn ê sò͘-chè ,  kap boah ê iû ;  iā tio̍h kò͘-siú choân hōe-bō͘ kap hit tiong-kan só͘ ū ê ,  kap sèng-só͘ ,  kap sèng-só͘ só͘-ū ê khì-kū , 17 Iâ-hô-hoa hoan-hù Mô͘-se A-lûn kóng , 18 Lín m̄-thang chiong Ko-hat lâng ke-cho̍k ê chi-phài tùi Lī-bī lâng ê tiong-kan chián-tû-khì ; 19 in óa-kūn chì-sèng ê mi̍h ê sî ,  lín tio̍h kā in án-ni siat-hoat ,  hō͘ in ōe oa̍h ,  bián-tit sí ;  A-lûn kap i ê kiáⁿ tio̍h ji̍p-khì ,  phài in ta̍k-lâng só͘ tio̍h chòe ,  só͘ tio̍h kng ê , 20 To̍k-to̍k in tiap-á-kú iā m̄-thang ji̍p-khì khòaⁿ sèng-só͘ ,  bián-tit in sí-bô , 21 Iâ-hô-hoa hoan-hù Mô͘-se kóng , 22 Lí tio̍h sǹg Kek-sūn kiáⁿ-sun ê chóng-gia̍h ,  chiàu in ê chong-cho̍k ,  ke-kháu ; 23 tùi saⁿ-cha̍p hè í-siōng kàu gō͘-cha̍p hè ,  kìⁿ-nā ji̍p-lâi tng-chit tī hōe-bō͘-lāi chòe-kang-ê ,  lóng tio̍h sǹg i , 24 Kek-sūn lâng chiah ê ke ê kang-tiâⁿ ,  só͘ tio̍h pān-lí ,  só͘ tio̍h kng ê ,  chiū-sī chiah-ê , 25 In tio̍h kng hōe-bō͘ hiah ê tiùⁿ-pak ,  í-ki̍p hōe-bō͘ ,  kap i ê kòa ,  kap tī hí téng-bīn hái-káu-phê chòe ê kòa ,  kap hōe-bō͘ ê mn̂g-lî ; 26 īⁿ ê pò͘-ûi ;  kap īⁿ-mn̂g ê mn̂g-lî ,  (īⁿ chiū-sī ûi hōe-bō͘ kap tôaⁿ ê , ) soh-á ,  kap só͘ ēng ê khì-kū ,  bô-lūn chòe sím-mi̍h lō͘-ēng ê ,  in lóng tio̍h liāu-lí , 27 Kek-sūn ê kiáⁿ-sun tī in it-chhè só͘ kng ê mi̍h ,  só͘ pān ê sū ,  lóng tio̍h chiàu A-lûn kap i ê kiáⁿ-sun só͘ bēng-lēng ê lâi pān ,  in só͘ eng-kai kng ê ,  lín tio̍h phài in kò͘-siú , 28 Che sī Kek-sūn kiáⁿ-sun chiah ê ke ,  tī hōe-bō͘-lāi só͘ chòe ê kang ,  in só͘ kò͘-siú ê ,  tio̍h tī chè-si A-lûn ê kiáⁿ Í-tha-má ê chhiú-ē , 29 Lūn-kàu Bí-la̍h-lī ê kiáⁿ-sun ,  lí tio̍h chiàu in ê ke-kháu ,  chong-cho̍k ,  kā in tiám-sǹg , 30 Tùi saⁿ-cha̍p hè í-siōng ,  kàu gō͘-cha̍p hè ,  kìⁿ-nā ji̍p-lâi tng-chit tī hōe-bō͘-lāi chòe-kang-ê ,  lóng tio̍h sǹg i , 31 In só͘ tam-tng ê chek-sêng ,  chiàu hōe-bō͘ chiah ê kang-tiâⁿ ,  chiū-sī hōe-bō͘ ê pán ,  kap i ê kông ,  i ê thiāu ,  i ê chō , 32 īⁿ sì-ûi ê thiāu ,  kap i ê chō ;  só͘ tèng ê teng ,  kap soh-á ,  kap it-chhè só͘ ēng ê khì-kū ;  in tam-tng só͘ kng ê khì-kū ,  lín tio̍h chiàu-miâ chí tiāⁿ-tio̍h , 33 Che sī Bí-la̍h-lī kiáⁿ-sun chiah ê ke ê kang ,  chiū-sī in tī hōe-bō͘-lāi só͘ chòe ê kang ,  lóng tī chè-si A-lûn ê kiáⁿ Í-tha-má ê chhiú-ē , 34 Mô͘-se A-lûn kap hōe-chiòng chiah ê siú-léng ,  chiong Ko-hat ê kiáⁿ-sun chiàu in ê chong-cho̍k ,  ke-kháu ; 35 tùi saⁿ-cha̍p hè í-siōng kàu gō͘-cha̍p hè ,  kìⁿ-nā ji̍p-lâi tng-chit tī hōe-bō͘-lāi chòe-kang-ê ,  lóng kè-sǹg i , 36 Chiàu in ê ke-kháu kè-sǹg ê ,  kiōng ū nn̄g-chheng chhit-pah gō͘-cha̍p miâ , 37 Che sī Ko-hat cho̍k chiah ê ke kè-sǹg ê ,  sī kìⁿ-nā tī hōe-bō͘-lāi chòe-kang-ê ,  chiū-sī Mô͘-se A-lûn ,  chiàu Iâ-hô-hoa thok Mô͘-se só͘ bēng-lēng tiám-sǹg ê , 38 Kek-sūn ê kiáⁿ-sun kè-sǹg-ê ,  chiàu in ê ke-kháu ,  chong-cho̍k , 39 tùi saⁿ-cha̍p hè í-siōng kàu gō͘-cha̍p hè ,  kìⁿ-nā ji̍p-lâi tng-chit tī hōe-bō͘-lāi chòe-kang-ê ; 40 kî-tiong kè-sǹg-ê ,  chiàu in ê ke-kháu ,  chong-cho̍k ,  kiōng ū nn̄g-chheng la̍k-pah saⁿ-cha̍p miâ , 41 Che sī Kek-sūn kiáⁿ-sun chiah ê ke kè-sǹg ê ;  sī kìⁿ-nā tī hōe-bō͘-lāi chòe-kang-ê ,  chiū-sī Mô͘-se A-lûn chiàu Iâ-hô-hoa só͘ bēng-lēng lâi tiám-sǹg ê , 42 Bí-la̍h-lī kiáⁿ-sun chiah ê ke ,  kè-sǹg-ê ,  chiàu in ê ke-kháu ,  in ê chong-cho̍k , 43 tùi saⁿ-cha̍p hè í-siōng kàu gō͘-cha̍p hè ,  kìⁿ-nā ji̍p-lâi tng-chit tī hōe-bō͘-lāi chòe-kang-ê ; 44 kî-tiong kè-sǹg-ê ,  chiàu in ê ke-kháu ,  kiōng ū saⁿ-chheng nn̄g-pah miâ , 45 Che sī Bí-la̍h-lī kiáⁿ-sun chiah ê ke kè-sǹg-ê ;  chiū-sī Mô͘-se A-lûn chiàu Iâ-hô-hoa thok Mô͘-se só͘ bēng-lēng tiám-sǹg ê , 46 Kìⁿ-nā kè-sǹg ê Lī-bī lâng ,  chiū-sī Mô͘-se ,  A-lûn ,  kap Í-sek-lia̍t chiah ê siú-léng ,  chiàu in ê ke-kháu ,  in ê chong-cho̍k ,  só͘ tiám-sǹg-ê , 47 tùi saⁿ-cha̍p hè í-siōng kàu gō͘-cha̍p hè ,  kìⁿ-nā ji̍p-lâi tng-chit tī hōe-bō͘-lāi chòe kng-mi̍h ê kang ê ; 48 kî-tiong kè-sǹg-ê kiōng ū poeh-chheng gō͘-pah poeh-cha̍p miâ , 49 In hō͘ Mô͘-se tiám-sǹg ,  chiàu Iâ-hô-hoa só͘ bēng-lēng-ê ,  ta̍k-lâng chiàu i só͘ pān ê sū ,  chiàu i só͘ kng ê mi̍h ;  in án-ni hō͘ i tiám-sǹg ,  sī chiàu Iâ-hô-hoa só͘ bēng-lēng Mô͘-se ê , 
