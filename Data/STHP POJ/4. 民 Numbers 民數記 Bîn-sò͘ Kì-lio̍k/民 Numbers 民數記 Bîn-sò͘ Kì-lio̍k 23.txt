1 Pa-lân tùi Pa-le̍k kóng ,  Lí tī-chia kā góa khí chhit chō tôaⁿ ,  kā góa pī-pān chhit chiah gû-káng ,  chhit chiah iûⁿ-káng , 2 Pa-le̍k chiàu Pa-lân ê ōe lâi kiâⁿ ;  Pa-le̍k kap Pa-lân tī ta̍k chō ê tôaⁿ ,  hiàn chi̍t chiah gû-káng ,  chi̍t chiah iûⁿ-káng , 3 Pa-lân tùi Pa-le̍k kóng ,  Lí khiā tī lí sio-chè ê piⁿ-thâu ,  góa chhiáⁿ chìn-chêng khì ,  kiám-chhái Iâ-hô-hoa lâi tú-tio̍h góa ;  I chí-sī góa sím-mi̍h ,  góa beh kā lí kóng ,  Pa-lân chiū chiūⁿ-khì bô chháu-ba̍k ê soaⁿ , 4 Siōng-tè tú-tio̍h Pa-lân ,  Pa-lân tùi I kóng ,  Góa í-keng pī-pān chhit chō tôaⁿ ,  tī ta̍k chō tôaⁿ hiàn chi̍t chiah gû-káng ,  chi̍t chiah iûⁿ-káng , 5 Iâ-hô-hoa ēng ōe kau-tài Pa-lân ,  koh kā i kóng ,  Lí tò-khì Pa-le̍k hia ,  tio̍h án-ni kā i kóng , 6 I chiū tò-khì Pa-le̍k hia ;  khòaⁿ-kìⁿ i kap Mô͘-ap ê siú-léng ,  lóng khiā tī i sio-chè ê piⁿ-á , 7 Pa-lân chiū thê-khí i ê koa ,  kóng , 	Pa-le̍k chhōa góa tùi A-lân lâi , 	Mô͘-ap ông chhōa góa chhut tang-pêng ê soaⁿ ,  kóng , 	Lâi ah ,  kā góa chiù-chó͘ Ngá-kok , 	Lâi ah ,  chiù-mē Í-sek-lia̍t , 8 Siōng-tè bô chiù-chó͘ ê ,  góa thái ōe chiù-chó͘?	Iâ-hô-hoa bô chiù-mē ê ,  góa thái ōe chiù-mē?9 In-ūi góa tùi chiah ê soaⁿ-giâm khòaⁿ i , 	Koh tùi soaⁿ-bé-liu koan-khòaⁿ , 	Khòaⁿ ah ,  chit ê peh-sìⁿ beh ka-kī khiā-khí , 	Bô lia̍t tī chiah ê kok ê tiong-kan , 10 Chī-chūi ōe siàu Ngá-kok ê thô͘-soa?	Chī-chūi ōe sǹg Í-sek-lia̍t ê sì-hūn-chi̍t?	Góa goān chhin-chhiūⁿ gī-lâng ê sí lâi sí , 	Iā chhin-chhiūⁿ i ê kiat-kio̍k lâi kiat-kio̍k , 11 Pa-le̍k tùi Pa-lân kóng ,  Lí tùi góa chòe-ê sī sím-mi̍h ah? Góa kiò lí lâi chiù-chó͘ góa ê tùi-te̍k ,  khòaⁿ ah ,  lí lóng sī kā in chiok-hok , 12 I ìn kóng ,  Iâ-hô-hoa só͘ kau-tài góa ê ōe ,  góa kiám m̄-tio̍h kín-sīn lâi kóng mah?13 Pa-le̍k tùi i kóng ,  Kiû lí kap góa khì pa̍t-ūi ,  tī-hia thang khòaⁿ-kìⁿ in ,  lí chí-ū ōe khòaⁿ-kìⁿ in ê chi̍t kak-thâu ,  bōe-ōe lóng-chóng khòaⁿ-kìⁿ ;  tī-hia tio̍h kā góa chiù-chó͘ in , 14 Tùi hit-tia̍p chhōa i kàu Só-hui ê soaⁿ-iá ,  chiūⁿ Pî-su-ka ê soaⁿ-thâu ,  khí chhit chō tôaⁿ ,  ta̍k chō tôaⁿ hiàn chi̍t chiah gû-káng ,  chi̍t chiah iûⁿ-káng , 15 Pa-lân tùi Pa-le̍k kóng ,  Lí tòa chia ,  khiā tī lí sio-chè ê piⁿ-á ,  thèng-hāu góa khì hia kìⁿ Iâ-hô-hoa , 16 Iâ-hô-hoa tú-tio̍h Pa-lân ,  ēng ōe kau-tài i ,  koh kóng ,  Lí tò-khì Pa-le̍k hia ,  tio̍h án-ni kóng , 17 I chiū tò-khì Pa-le̍k hia ,  khòaⁿ-kìⁿ i khiā tī sio-chè ê piⁿ-á ,  Mô͘-ap ê siú-léng iā kap i tī-hia ,  Pa-le̍k mn̄g i kóng ,  Iâ-hô-hoa kóng sím-mi̍h ōe ah?18 Pa-lân chiū thê-khí i ê koa ,  kóng ,  Pa-le̍k ah ,  khí-lâi thiaⁿ ; 	Se-phoat ê kiáⁿ ,  lí àⁿ hī-khang lâi thiaⁿ góa ; 19 Siōng-tè m̄-sī chhin-chhiūⁿ lâng ,  ōe kóng pe̍h-chha̍t ,  Iā m̄-sī lâng ê kiáⁿ ,  ōe thè-hóe ; 	I í-keng kóng ,  kiám bô kiâⁿ mah?	I kóng-chhut ,  kiám bô èng-giām mah?20 Khòaⁿ ah ,  góa hōng-bēng chiok-hok , 	I só͘ èng-ún ê hok-khì ,  góa bōe kā i péng-tò-tńg , 21 I bô khòaⁿ-kìⁿ Ngá-kok ū kè-sit , 	Tī Í-sek-lia̍t bô khòaⁿ-kìⁿ ū kan-ok , 	Iâ-hô-hoa i ê Siōng-tè kap i tī-teh ; 	Tī in tiong-kan ū o-ló ông ê siaⁿ , 22 Siōng-tè chhōa in chhut Ai-ki̍p ; 	In chhin-chhiūⁿ ū iá-gû ê la̍t , 23 Ngá-kok tiong koat-toàn bô hoat-su̍t , 	Í-sek-lia̍t tiong iā bô chiam-pok ; 	Kàu-sî lūn-khí Ngá-kok kap Í-sek-lia̍t beh kóng , 	Siōng-tè kiâⁿ hiah-nih tōa ê sū!24 Khòaⁿ ah ,  chit ê peh-sìⁿ khí-lâi chhin-chhiūⁿ bú ê sai , 	Théng-sin chhin-chhiūⁿ kang ê sai ; 	Iáu-bē chia̍h só͘ la̍k-tio̍h ê mi̍h , 	Iáu-bē lim siū kā-sí-ê ê huih , 	Koat-toàn bô tó-teh , 25 Pa-le̍k tùi Pa-lân kóng ,  Lí lóng m̄-thang chiù-chó͘ in ,  iā m̄-thang kā in chiok-hok , 26 Pa-lân ìn Pa-le̍k kóng ,  Góa kiám bô kā lí kóng ,  Kìⁿ-nā Iâ-hô-hoa só͘ kóng ê ,  góa beh chun-thàn mah?27 Pa-le̍k tùi Pa-lân kóng ,  Lâi ah ,  góa chhōa lí khì pa̍t só͘-chāi ,  kiám-chhái Siōng-tè hoaⁿ-hí lí tī-hia kā góa chiù-chó͘ in , 28 Pa-le̍k chiū chhōa Pa-lân kàu hit ê khòaⁿ lo̍h-kē ,  ōe khòaⁿ-kìⁿ khòng-iá ê Pî-jíⁿ ê soaⁿ-chiam , 29 Pa-lân tùi Pa-le̍k kóng ,  Lí tī-chia kā góa khí chhit chō tôaⁿ ,  koh tī-chia kā góa pī-pān chhit chiah gû-káng ,  chhit chiah iûⁿ-káng , 30 Pa-le̍k chiū chiàu Pa-lân ê ōe kiâⁿ ,  tī ta̍k chō tôaⁿ hiàn chi̍t chiah gû-káng ,  chi̍t chiah iûⁿ-káng , 
