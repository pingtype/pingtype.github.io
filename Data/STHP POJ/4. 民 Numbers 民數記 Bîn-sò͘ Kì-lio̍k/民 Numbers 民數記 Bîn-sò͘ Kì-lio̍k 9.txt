1 Chhut Ai-ki̍p jī-nî chiaⁿ-ge̍h ,  Iâ-hô-hoa tī Se-nái khòng-iá ,  bēng-lēng Mô͘-se kóng , 2 Í-sek-lia̍t lâng eng-kai tī tiāⁿ-tio̍h ê ji̍t-kî siú pôaⁿ-kè-choeh ; 3 tī pún-ge̍h cha̍p-sì ji̍t hông-hun ê sî ,  lín tio̍h tī só͘ tiāⁿ-tio̍h ê ji̍t siú i ,  chiàu i it-chhè ê lu̍t-lē ,  it-chhè ê hoat-tō͘ lâi siú i , 4 Tùi án-ni Mô͘-se hoan-hù Í-sek-lia̍t lâng siú pôaⁿ-kè-choeh , 5 Chiaⁿ-ge̍h cha̍p-sì ji̍t hông-hun ê sî ,  in chiū tī Se-nái ê khòng-iá ,  siú pôaⁿ-kè-choeh ;  kìⁿ-nā Iâ-hô-hoa só͘ bēng-lēng Mô͘-se ê ,  Í-sek-lia̍t lâng lóng chiàu án-ni kiâⁿ , 6 Ū kúi-nā lâng hō͘ lâng ê sin-si bak lâ-sâm ,  bōe-ōe tī hit-ji̍t siú pôaⁿ-kè-choeh ;  tng hit-ji̍t in kàu Mô͘-se A-lûn ê bīn-chêng , 7 Hiah ê lâng kā in kóng ,  Goán in-ūi hō͘ lâng ê sin-si bak lâ-sâm ,  siáⁿ-sū chó͘-tòng goán bōe thang tī Í-sek-lia̍t tiong ,  tī só͘ tiāⁿ-tio̍h ê ji̍t-kî hiàn lé-mi̍h hō͘ Iâ-hô-hoa ah?8 Mô͘-se kā in kóng ,  Lín khiā-teh thèng-hāu ,  góa beh thiaⁿ Iâ-hô-hoa cháiⁿ-iūⁿ hoan-hù lín , 9 Iâ-hô-hoa hoan-hù Mô͘-se kóng , 10 Lí tio̍h hoan-hù Í-sek-lia̍t lâng kóng ,  He̍k-sī lín á-sī lín ê hō͘-è ê tiong-kan ,  nā ū lâng hō͘ sin-si bak lâ-sâm ,  á-sī hn̄g-hn̄g tī lō͘-ni̍h ,  iû-goân tio̍h siú Iâ-hô-hoa ê pôaⁿ-kè-choeh , 11 In tio̍h tī jī-ge̍h cha̍p-sì ji̍t hông-hun ê sî lâi siú i ,  chham bô-kàⁿ piáⁿ kap khó͘-chhài lâi chia̍h , 12 M̄-thang lâu chi̍t-tiám-á kàu keh chá-khí ,  iûⁿ-á ê kut chi̍t-ki iā m̄-thang phah-chi̍h ;  in tio̍h chiàu pôaⁿ-kè-choeh chiah ê lu̍t-lē lâi siú i , 13 Chóng-sī lâng nā chheng-khì iā m̄-sī tī lō͘-tiong ,  nā ka-kī the-sî m̄ siú pôaⁿ-kè-choeh ,  tio̍h tùi i ê peh-sìⁿ-tiong chián-tû hit ê lâng ,  in-ūi i tī só͘ tiāⁿ-tio̍h ê ji̍t bô hiàn lé-mi̍h hō͘ Iâ-hô-hoa ,  hit-lâng tio̍h tam-tng i ê chōe , 14 Nā ū gōa-lâng kià-kha tī lín tiong-kan ,  ài siú Iâ-hô-hoa ê pôaⁿ-kè-choeh ,  i tio̍h chiàu pôaⁿ-kè-choeh ê lu̍t-lē hoat-tō͘ lâi kiâⁿ ;  chhut-gōa lâng kap pún-tōe lâng tio̍h tâng chi̍t ê lu̍t-lē lâi kiâⁿ , 15 Khí hōe-bō͘ hit-ji̍t ,  ū hûn jia i ê hōe-bō͘ ,  chiū-sī chèng-kù ê pò͘-pîⁿ ;  tùi ê-hng kàu chá-khí ,  ū chhin-chhiūⁿ hé ê khoán-sit khàm tī hōe-bō͘ , 16 Siông-siông sī án-ni ;  hûn jia i ,  mî-sî chhin-chhiūⁿ hé ê khoán-sit , 17 Hûn tùi pò͘-pîⁿ siu chiūⁿ-khì ,  Í-sek-lia̍t lâng chiū khí-sin ;  hûn thêng ê só͘-chāi ,  Í-sek-lia̍t lâng chiū chat-iâⁿ tī-hia , 18 Í-sek-lia̍t lâng chiàu Iâ-hô-hoa ê bēng-lēng khí-sin ,  iā chiàu Iâ-hô-hoa ê bēng-lēng an-iâⁿ ;  hûn thêng tī hōe-bō͘-téng ê sî ,  in iû-goân an-iâⁿ tī-hia , 19 Hûn tī hōe-bō͘-téng thêng chōe-chōe ji̍t ,  Í-sek-lia̍t lâng chiū siú Iâ-hô-hoa só͘ kau-tài ê ,  bô khí-sin , 20 Ū-sî hûn tī hōe-bō͘-téng kúi-nā ji̍t ,  in chiàu Iâ-hô-hoa ê bēng-lēng iû-goân an-iâⁿ tī-hia ,  iā chiàu Iâ-hô-hoa ê bēng-lēng khí-sin , 21 Ū-sî hûn jia-teh tùi ê-hng kàu chá-khí ,  chá-khí sî hûn siu chiūⁿ-khì ,  in chiū khí-sin ;  bô-lūn ji̍t-sî mî-sî hûn siu chiūⁿ-khì ,  in chiū khí-sin , 22 Hûn thêng tī hōe-bō͘ ,  bô-lūn sī nn̄g-ji̍t ,  sī chi̍t-ge̍h-ji̍t ,  sī chi̍t-nî ,  Í-sek-lia̍t lâng iû-goân an-iâⁿ tī-hia ,  bô khí-sin ;  chóng-sī hûn siu chiūⁿ-khì ,  in chiū khí-sin , 23 In thàn Iâ-hô-hoa ê bēng-lēng an-iâⁿ ,  iā thàn Iâ-hô-hoa ê bēng-lēng khí-sin ;  in siú Iâ-hô-hoa só͘ kau-tài ê ,  lóng chiàu Iâ-hô-hoa thok Mô͘-se só͘ bēng-lēng ê , 
