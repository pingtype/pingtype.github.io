1 Iâ-hô-hoa tī Se-nái soaⁿ ,  tùi Mô͘-se kóng ê ji̍t ,  A-lûn kap Mô͘-se ê sè-hē chhin-chhiūⁿ ē-tóe , 2 A-lûn ê kiáⁿ ê miâ sī chiah-ê ;  tōa-kiáⁿ miâ-kiò Ná-tap ,  koh ū A-pí-hō͘ ,  Í-lī-a-sat ,  Í-tha-má , 3 Che sī A-lûn ê kiáⁿ ê miâ ,  lóng sī siū boah-iû chòe chè-si ê ;  bat kā in kiâⁿ siat-li̍p ê lé ,  lâi tam-tng chè-si ê chit-hūn , 4 Ná-tap A-pí-hō͘ tī Se-nái ê khòng-iá ,  tī Iâ-hô-hoa ê bīn-chêng ,  hiàn pa̍t-hō hé ê sî ,  chiū sí tī Iâ-hô-hoa ê bīn-chêng ;  in iā bô kiáⁿ-jî ,  Í-lī-a-sat Í-tha-má tī in lāu-pē A-lûn ê bīn-chêng ,  tam-tng chè-si ê chit-hūn , 5 Iâ-hô-hoa hoan-hù Mô͘-se kóng , 6 Lí hō͘ Lī-bī ê chi-phài kūn-chêng lâi ,  khiā tī chè-si A-lûn ê bīn-chêng ,  thang ho̍k-sāi i , 7 In tio̍h siú só͘ hoan-hù A-lûn ê ,  iā tio̍h tī hōe-bō͘-chêng siú só͘ hoan-hù hōe-chiòng-ê ,  lâi pān-lí hōe-bō͘ ê sū , 8 In tio̍h kò͘-siú hōe-bō͘ it-chhè ê khì-kū ;  iā tio̍h siú só͘ hoan-hù Í-sek-lia̍t lâng ê ,  lâi pān-lí hōe-bō͘ ê sū , 9 Lí tio̍h chiong Lī-bī lâng hō͘ A-lûn kap i hiah ê kiáⁿ ;  in sī tùi Í-sek-lia̍t lâng ê tiong-kan kéng-chhut-lâi oân-choân hō͘ i ê , 10 Lí tio̍h hun-phài A-lûn kap i hiah ê kiáⁿ ,  in iā tio̍h siú in chè-si ê chit-jīm ;  kūn-óa-lâi ê gōa-lâng ,  tek-khak hō͘ i sí , 11 Iâ-hô-hoa hoan-hù Mô͘-se kóng , 12 Khòaⁿ ah ,  Góa pún-sin tùi Í-sek-lia̍t lâng ê tiong-kan chhú Lī-bī lâng ,  thòe Í-sek-lia̍t lâng it-chhè thâu-thai ê tōa-kiáⁿ ;  Lī-bī lâng beh chòe Góa-ê , 13 In-ūi it-chhè ê tōa-kiáⁿ lóng sī Góa-ê ;  Góa tī Ai-ki̍p tōe phah-sí it-chhè ê tōa-kiáⁿ hit-ji̍t ,  chiū chiong Í-sek-lia̍t-tiong it-chhè ê tōa-kiáⁿ ,  lâng kap cheng-siⁿ ,  lóng hun-piat in chòe-sèng ,  kui tī Góa ;  in beh chòe Góa-ê ;  Góa sī Iâ-hô-hoa , 14 Iâ-hô-hoa tī Se-nái ê khòng-iá hoan-hù Mô͘-se kóng , 15 Lí tio̍h chiàu Lī-bī lâng ê chong-cho̍k ,  ke-kháu ,  tiám-sǹg in ;  kìⁿ-nā móa-ge̍h í-chiūⁿ ê ta-po͘ gín-ná ,  lí lóng tio̍h tiám-sǹg , 16 Mô͘-se chiū chiàu Iâ-hô-hoa ê ōe lâi tiám-sǹg in ,  chiàu i só͘ siū ê bēng-lēng , 17 Lī-bī chiah ê kiáⁿ ê miâ ,  chiū-sī Kek-sūn ,  Ko-hat ,  Bí-la̍h-lī , 18 Kek-sūn ê kiáⁿ ,  chiàu in ê ke ,  sī Li̍p-nî ,  Sī-múi , 19 Ko-hat ê kiáⁿ ,  chiàu in ê ke ,  sī Àm-lân ,  Í-su-hap ,  Hi-pek-lûn ,  O͘-siat , 20 Bí-la̍h-lī ê kiáⁿ ,  chiàu in ê ke ,  sī Boa̍t-lī ,  Bó͘-sī ,  Chiah-ê chiàu in ê chong-cho̍k sī Lī-bī lâng ê ke-kháu , 21 Sio̍k Kek-sūn ê ,  ū Li̍p-nî cho̍k ê ke ,  Sī-múi cho̍k ê ke ;  chiah-ê sī Kek-sūn cho̍k ê ke , 22 In kè-sǹg-ê ,  tùi móa-ge̍h í-chiūⁿ ,  chiàu in hiah ê ta-po͘ gín-ná ê siàu-gia̍h ,  in só͘ kè-sǹg ê lâng ,  kiōng ū chhit-chheng gō͘-pah miâ , 23 Kek-sūn cho̍k hiah ê ke-kháu ,  tio̍h chat-iâⁿ tī hōe-bō͘-āu ê sai-sì , 24 La̍h-i-le̍k ê kiáⁿ Í-lī-ngá-sat chòe Kek-sūn lâng chong-cho̍k ê siú-léng , 25 Kek-sūn ê kiáⁿ-sun ,  tī hōe-bō͘-tiong só͘ tio̍h kò͘-siú-ê ,  chiū-sī hōe-bō͘ ,  kap Pò͘-pîⁿ ,  kap i ê kòa ,  kap hōe-bō͘ ê mn̂g-lî ; 26 īⁿ ê pò͘-ûi ,  kap īⁿ ê mn̂g-lî ,  (īⁿ chiū-sī ûi hōe-bō͘ kap tôaⁿ-ê) ,  kap it-chhè só͘ ēng ê soh , 27 Sio̍k Ko-hat ê ,  ū Àm-lân cho̍k ê ke ,  Í-su-hap cho̍k ê ke ,  Hi-pek-lûn cho̍k ê ke ,  O͘-siat cho̍k ê ke ;  chiah-ê sī Ko-hat cho̍k ê ke , 28 Chiàu ta-po͘-teng ê siàu-gia̍h ,  tùi móa-ge̍h í-chiūⁿ ,  siú sèng-só͘ ê chek-sêng-ê ,  kiōng ū poeh-chheng la̍k-pah miâ , 29 Ko-hat kiáⁿ-sun hiah ê ke tio̍h chat-iâⁿ tī hōe-bō͘-piⁿ ê lâm-sì , 30 O͘-siat ê kiáⁿ Í-lī-sat-hoán chòe Ko-hat chong-cho̍k ke-kháu ê siú-léng , 31 In só͘ tio̍h siú-ê sī iok-kūi ,  toh ,  teng-tâi ,  hiah ê tôaⁿ ,  kap sèng-só͘ lāi in só͘ ēng ê khì-kū ,  í-ki̍p mn̂g-lî ,  kap it-chhè chòe lō͘-ēng ê mi̍h , 32 Chè-si A-lûn ê kiáⁿ Í-lī-a-sat chòe Lī-bī lâng chiah ê siú-léng ê siú-léng ,  tio̍h kàm-chhat hiah ê kò͘-siú sèng-só͘ ê lâng , 33 Sio̍k Bí-la̍h-lī ê ,  ū Boa̍t-lī cho̍k ê ke ,  Bó͘-sī cho̍k ê ke ,  chiah-ê sī Bí-la̍h-lī hiah ê ke-kháu , 34 In kè-sǹg ê ,  chiàu in ta-po͘-teng ê siàu-gia̍h ;  tùi móa-ge̍h í-chiūⁿ ê ,  kiōng ū la̍k-chheng nn̄g-pah miâ , 35 A-pí-hāi ê kiáⁿ So͘-lia̍t chòe Bí-la̍h-lī chong-cho̍k chiah ê ke ê siú-léng ;  in tio̍h chat-iâⁿ tī hōe-bō͘-piⁿ ê pak-sì , 36 Bí-la̍h-lī ê kiáⁿ-sun tiāⁿ-tio̍h ê chit-hūn sī siú hōe-bō͘ ê pán ,  i ê kông ,  i ê thiāu ,  i ê chō ,  kap it-chhè ê khì-kū ,  it-chhè chòe lō͘-ēng ê mi̍h ; 37 īⁿ sì-ûi ê thiāu ,  i ê chō ,  i só͘ tèng ê teng kap soh , 38 Tī hōe-bō͘-chêng ê tang-sì ,  chiū-sī tī pò͘-pîⁿ-chêng ǹg ji̍t-chhut ê só͘-chāi ,  chat-iâⁿ-ê sī Mô͘-se A-lûn ,  kap i hiah ê kiáⁿ ;  in siú sèng-só͘ ê chek-sêng ,  chiū-sī thòe Í-sek-lia̍t kiáⁿ-sun ê chek-sêng ;  pa̍t-lâng nā kūn-óa tek-khak tio̍h hō͘ i sí , 39 Kìⁿ-nā kè-sǹg ê Lī-bī lâng ,  chiū-sī Mô͘-se A-lûn chiàu Iâ-hô-hoa ê bēng-lēng só͘ sǹg-ê ,  chiàu in ê ke ,  tùi móa-ge̍h í-chiūⁿ ê ta-po͘-teng ,  kiōng ū nn̄g-bān nn̄g-chheng miâ , 40 Iâ-hô-hoa kā Mô͘-se kóng ,  Lí tio̍h tī Í-sek-lia̍t lâng ê tiong-kan tiám-sǹg tùi móa-ge̍h í-chiūⁿ kìⁿ-nā thâu-thai ê ta-po͘-teng ,  kì in ê miâ-gia̍h , 41 Góa sī Iâ-hô-hoa ,  lí tio̍h kā Góa chhú Lī-bī lâng ,  thòe Í-sek-lia̍t lâng só͘ ū ê thâu-chiūⁿ-kiáⁿ ;  iā chhú Lī-bī lâng ê cheng-siⁿ ,  thòe Í-sek-lia̍t lâng só͘ ū thâu-chúi-siⁿ ê cheng-siⁿ , 42 Mô͘-se chiū chiàu Iâ-hô-hoa só͘ bēng-lēng ê ,  sǹg Í-sek-lia̍t lâng it-chhè ê thâu-chiūⁿ-kiáⁿ , 43 Chiàu lâng-miâ ê siàu-gia̍h ,  tùi móa-ge̍h í-chiūⁿ ,  kìⁿ-nā thâu-chiūⁿ-siⁿ ê ta-po͘-teng kè-sǹg ê ,  kiōng ū nn̄g-bān nn̄g-chheng nn̄g-pah chhit-cha̍p-saⁿ miâ , 44 Iâ-hô-hoa hoan-hù Mô͘-se kóng , 45 Lí tio̍h chhú Lī-bī lâng thòe Í-sek-lia̍t lâng só͘ ū thâu-chiūⁿ-siⁿ ê ,  iā chhú Lī-bī lâng ê cheng-siⁿ thòe Í-sek-lia̍t ê cheng-siⁿ ;  chiū Lī-bī lâng beh sio̍k Góa ,  Góa sī Iâ-hô-hoa , 46 Í-sek-lia̍t lâng tiong thâu-chiūⁿ ê ta-po͘-teng ,  pí Lī-bī lâng khah-chōe nn̄g-pah chhit-cha̍p-saⁿ ê ,  lí beh kā i sio̍k-chhut-lâi ; 47 chiū tio̍h chiàu jîn-teng ,  chiàu sèng-só͘ ê sià-khek-le̍k ,  ta̍k-lâng chhú gō͘ sià-khek-le̍k ,  (chi̍t sià-khek-le̍k sī jī-cha̍p kùi-la̍h)48 Hiah ê chhut-gia̍h ê lâng só͘ sio̍k-hôe ê gûn ,  kau-tài A-lûn kap i ê kiáⁿ , 49 Mô͘-se chiū tùi hiah ê siū Lī-bī lâng só͘ sio̍k chhut-gia̍h ê lâng ,  the̍h sio̍k-hôe ê gûn , 50 Tùi Í-sek-lia̍t lâng thâu-chiūⁿ-siⁿ-ê ,  só͘ the̍h ê gûn ,  chiàu sèng-só͘ ê sià-khek-le̍k ,  ū chi̍t-chheng saⁿ-pah la̍k-cha̍p-gō͘ sià-khek-le̍k , 51 Mô͘-se chiàu Iâ-hô-hoa ê ōe ,  chiong chiah-ê ê sio̍k-hôe ê gûn ,  kau-tài A-lûn kap i ê kiáⁿ ,  tú-tú chhin-chhiūⁿ Iâ-hô-hoa só͘ bēng-lēng Mô͘-se ê , 
