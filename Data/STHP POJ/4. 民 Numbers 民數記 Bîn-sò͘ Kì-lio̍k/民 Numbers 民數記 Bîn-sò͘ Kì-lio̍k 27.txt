1 Sio̍k Iok-sek ê kiáⁿ Má-ná-se ê cho̍k ,  ū Má-ná-se ê goân-sun ,  Má-kiat ê cheng-sun ,  Ki-lia̍t ê sun ,  Hi-hut ê kiáⁿ ,  Se-lô-hui-hap ê cha-bó͘-kiáⁿ ,  miâ-kiò Má-la̍h ,  Ná-a ,  Hat-la̍h ,  Bi̍t-ka ,  Tek-sat ; 2 in chìn-chêng lâi ,  khiā tī hōe-bō͘ mn̂g-kháu ,  tī Mô͘-se kap chè-si A-lûn ,  Í-lī-a-sat ,  í-ki̍p chèng siú-léng ,  kap hōe-chiòng ê bīn-chêng ,  kóng , 3 Goán lāu-pē sí tī khòng-iá ,  i m̄-sī tī Khó-la̍h ê tóng-lāi ,  tâng-tóng chū-chi̍p kong-kek Iâ-hô-hoa ;  sī tī ka-kī ê chōe-tiong sí ;  i iā bô kiáⁿ , 4 Siáⁿ-sū in-ūi goán lāu-pē bô kiáⁿ ,  chiū chiong i ê miâ tùi i ê cho̍k-tiong tû-khì ah? Chhiáⁿ tī goán lāu-pē ê hiaⁿ-tī tiong pun gia̍p hō͘ goán , 5 Mô͘-se chiū chiong in ê àn-kiāⁿ pâi-lia̍t tī Iâ-hô-hoa ê bīn-chêng , 6 Iâ-hô-hoa hoan-hù Mô͘-se kóng , 7 Se-lô-hui-hap ê cha-bó͘-kiáⁿ só͘-kóng-ê ū chêng-lí ;  lí tek-khak tio̍h tī in lāu-pē ê hiaⁿ-tī tiong ,  pun tōe hō͘ in chòe-gia̍p ,  tio̍h chiong in lāu-pē ê sán-gia̍p kui hō͘ in , 8 Lí iā tio̍h hoan-hù Í-sek-lia̍t lâng kóng ,  Lâng nā sí bô kiáⁿ ,  chiū tio̍h chiong i ê sán-gia̍p kui hō͘ i ê cha-bó͘-kiáⁿ , 9 I nā bô cha-bó͘-kiáⁿ ,  chiū tio̍h chiong i ê gia̍p hō͘ i ê hiaⁿ-tī , 10 I nā bô hiaⁿ-tī ,  chiū tio̍h chiong i ê gia̍p hō͘ i ê lāu-pē ê hiaⁿ-tī , 11 I ê lāu-pē nā bô hiaⁿ-tī ,  chiū tio̍h chiong i ê gia̍p hō͘ i ê cho̍k-tiong chì-chhin ê ,  i chiū tit-tio̍h chòe-gia̍p ;  che beh chòe Í-sek-lia̍t lâng toàn tiāⁿ-tio̍h ê lē ;  sī chiàu Iâ-hô-hoa só͘ hoan-hù Mô͘-se ê , 12 Iâ-hô-hoa tùi Mô͘-se kóng ,  Lí chiūⁿ chit ê A-pa-lîm ê soaⁿ ,  khòaⁿ Góa siúⁿ-sù Í-sek-lia̍t lâng ê tōe , 13 Khòaⁿ liáu-āu lí iā beh tò-chó͘ ;  chhin-chhiūⁿ lí ê hiaⁿ A-lûn tò-khì chi̍t-iūⁿ , 14 In-ūi lín tī Sîm ê khòng-iá ,  tng hōe-chiòng kè-kàu ê sî ,  ûi-pōe Góa ê ōe ,  bô tī chhèng-chhut chúi ê só͘-chāi ,  hōe-chiòng ê bīn-chêng ,  chun Góa chòe-sèng ,  (Chit ê chúi chiū-sī tī Sîm ê khòng-iá ,  Ka-te-su ê Bí-lī-pa ê chúi , )15 Mô͘-se tùi Iâ-hô-hoa kóng ,  Siúⁿ-sù oa̍h-miā hō͘ kìⁿ-nā ū jio̍k-thé-ê ê Siōng-tè Iâ-hô-hoa ah , 16 goān Lí siat-li̍p chi̍t-lâng lâi tī-lí hōe-chiòng , 17 thang tī in ê bīn-chêng chhut-khì ,  iā tī in ê bīn-chêng ji̍p-lâi ,  thang chhōa in chhut-khì ,  iā chhōa in ji̍p-lâi ,  bián-tit Iâ-hô-hoa ê hōe-chiòng chhin-chhiūⁿ bô bo̍k-chiá ê iûⁿ-kûn chi̍t-poaⁿ , 18 Iâ-hô-hoa tùi Mô͘-se kóng ,  Lùn ê kiáⁿ Iok-su-a ,  i ê sim-lāi ū sèng-sîn ,  lí chhōa i lâi ,  hōaⁿ-chhiú tī i ê téng-bīn ; 19 hō͘ i khiā tī chè-si Í-lī-a-sat kap choân-hōe ê bīn-chêng ,  ēng chit-jīm bēng-lēng i , 20 Koh tùi lí ê êng-kng pun hō͘ i ,  hō͘ Í-sek-lia̍t ê choân-hōe lóng thiaⁿ-thàn i , 21 I tio̍h khiā tī chè-si Í-lī-a-sat ê bīn-chêng ,  Í-lī-a-sat tio̍h chiàu O͘-lêng ê phòaⁿ-toàn ,  tī Iâ-hô-hoa ê bīn-chêng ,  thòe i kiû-mn̄g ;  i kap Í-sek-lia̍t choân-hōe ê chèng-lâng lóng tio̍h chiàu i ê bēng-lēng lâi chhut ,  chiàu i ê bēng-lēng lâi ji̍p , 22 Mô͘-se chiū chiàu Iâ-hô-hoa só͘ bēng-lēng i-ê lâi kiâⁿ ;  i chhōa Iok-su-a lâi ,  hō͘ i khiā tī chè-si Í-lī-a-sat kap choân-hōe ê bīn-chêng , 23 hōaⁿ-chhiú tī i ê téng-bīn ,  ēng bēng-lēng kau-thok i ;  sī chiàu Iâ-hô-hoa thok Mô͘-se só͘ kóng ê ōe , 
