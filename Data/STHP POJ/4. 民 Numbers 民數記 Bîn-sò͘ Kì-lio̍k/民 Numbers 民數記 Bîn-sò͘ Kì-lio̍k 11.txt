1 Chèng peh-sìⁿ nga̍uh-nga̍uh-liām ,  in ê pháiⁿ-ōe kàu Iâ-hô-hoa ê hī-khang ;  Iâ-hô-hoa thiaⁿ-kìⁿ chiū tōa siū-khì ,  Iâ-hô-hoa ê hé to̍h tī in tiong-kan ,  sio tī iâⁿ ê piⁿ-kak , 2 Peh-sìⁿ tùi Mô͘-se ai-kiû ,  Mô͘-se kî-kiû Iâ-hô-hoa ;  hit ê hé chiū sit , 3 Hit só͘-chāi chiū kiò chòe Tha-pī-la̍h ,  in-ūi Iâ-hô-hoa ê hé sio tī in tiong-kan , 4 In tiong-kan cha̍p-sek lâng tōa heng-khí tham-io̍k ê sim ;  Í-sek-lia̍t lâng koh thî-khàu kóng ,  Chī-chūi hō͘ goán bah thang chia̍h ah?5 Goán kì-tit tī Ai-ki̍p ê sî ,  chia̍h hî bián chîⁿ ,  iā kì-tit ū n̂g-koe ,  si-koe ,  kú-chhài ,  chhang-á ,  soàn-á , 6 Taⁿ goán ê cheng-le̍k ko͘-tâ ,  bô pòaⁿ-hāng mi̍h ;  tû má-ná í-gōa ,  tī goán ê ba̍k-chiu-chêng ê bô pa̍t-hāng mi̍h , 7 Chit ê má-ná chhin-chhiūⁿ oân-sui-jîn ,  khoán-sit chhin-chhiūⁿ chin-chu ê khoán , 8 Peh-sìⁿ sì-kòe kiâⁿ khioh i ,  ū-ê ēng bō bō i ,  ū-ê ēng khū cheng i ,  tī tiáⁿ-ni̍h pek chòe piáⁿ ;  chu-bī chhin-chhiūⁿ tiau-hô iû ê chia̍h-mi̍h , 9 Mî-sî lō͘-chúi lo̍h tī iâⁿ-tiong ,  má-ná iā tè i lo̍h , 10 Mô͘-se thiaⁿ-kìⁿ peh-sìⁿ ê ta̍k-ke ta̍k-lâng tī ka-kī ê pò͘-pîⁿ mn̂g-kháu teh thî-khàu ;  Iâ-hô-hoa tōa siū-khì ,  Mô͘-se iā bô hoaⁿ-hí , 11 Mô͘-se tùi Iâ-hô-hoa kóng ,  Lí siáⁿ-sū pháiⁿ khoán-thāi Lí ê lô͘-po̍k ;  góa cháiⁿ-iūⁿ bô tī Lí ê bīn-chêng tit-tio̍h un-tián ,  Lí kéng-jiân ēng chiah ê peh-sìⁿ ê tàⁿ hē tī góa ê sin-chiūⁿ?12 Chiah ê peh-sìⁿ kiám sī góa hoâi-īn ê? Kiám sī góa siⁿ ê mah ,  Lí kéng-jiân tùi góa kóng ,  Phō in tī heng-chêng ,  chhin-chhiūⁿ iúⁿ-chhī gín-ná ê lāu-pē phō chia̍h-leng ê eⁿ-á ,  kàu tī Lí chiù-chōa siúⁿ-sù in ê chó͘-kong ê tōe?13 Góa beh tùi tah-lo̍h tit-tio̍h bah hō͘ chiah ê peh-sìⁿ? in-ūi in lóng tùi góa thî-khàu kóng ,  Lí tio̍h ēng bah hō͘ goán ,  hō͘ goán thang chia̍h , 14 Chiah ê peh-sìⁿ ê tàⁿ siuⁿ tāng ,  góa ka-kī tam-tng bōe khí , 15 Lí nā án-ni khoán-thāi góa ,  góa nā tī Lí ê bīn-chêng tit-tio̍h un-tián ,  kiû Lí chek-sî kā góa thâi-sí ,  bián hō͘ góa khòaⁿ-kìⁿ pún-sin ê khó͘-chêng , 16 Iâ-hô-hoa tùi Mô͘-se kóng ,  Lí tio̍h chū-chi̍p Í-sek-lia̍t ê tiúⁿ-ló ,  chhit-cha̍p lâng ,  lâi Góa chia ,  chiū-sī lí só͘ chai chòe peh-sìⁿ ê tiúⁿ-ló kap koaⁿ-tiúⁿ ê ,  chhōa in kàu hōe-bō͘ ,  hō͘ in kap lí khiā tī-hia , 17 Góa beh kàng-lîm tī-hia kap lí kóng-ōe  ,  iā beh chiong kàng-lo̍h tī lí téng-bīn ê sîn ,  iā kàng-lo̍h tī in ;  in chiū kap lí saⁿ-kap tam-tng peh-sìⁿ ê tàⁿ ,  bián-tit lí ka-kī tam-tng , 18 Iā tio̍h kā peh-sìⁿ kóng ,  Lín tio̍h hō͘ ka-kī chòe-sèng ,  pī-pān bîn-á-ji̍t thang chia̍h-bah ,  in-ūi lín ū thî-khàu hō͘ Iâ-hô-hoa thiaⁿ-kìⁿ ,  kóng ,  Chī-chūi hō͘ goán chia̍h bah? in-ūi goán tī Ai-ki̍p chin hó ;  só͘-í Iâ-hô-hoa beh hō͘ lín bah ,  hō͘ lín thang chia̍h , 19 Lín m̄-sī chia̍h chi̍t-ji̍t ,  nn̄g ji̍t ,  gō͘-ji̍t ,  cha̍p ji̍t ,  jī-cha̍p ji̍t ; 20 beh chia̍h kàu chi̍t-ge̍h-ji̍t móa ,  kàu bah tùi lín ê phīⁿ-khang chhut-lâi ,  hō͘ lín iàm-ò͘ⁿ ;  in-ūi lín khì-sak tiàm-tī lín tiong-kan ê Iâ-hô-hoa ,  tī I ê bīn-chêng thî-khàu kóng ,  Goán siáⁿ-sū chhut Ai-ki̍p ah?21 Mô͘-se kóng ,  Chiah-ê kap góa tiàm ê peh-sìⁿ ,  pō͘-kiâⁿ ê tōa-lâng ū la̍k-cha̍p-bān ,  iā Lí kóng ,  Góa beh hō͘ in chia̍h bah ,  hō͘ in thang chia̍h kàu chi̍t-ge̍h-ji̍t móa , 22 Kiám beh ūi in thâi iûⁿ-kûn ,  gû-kûn ,  hō͘ in chia̍h kàu-gia̍h? á-sī ūi-tio̍h in chū-chi̍p hái-lāi só͘ ū ê hî ,  hō͘ in chia̍h kàu-gia̍h mah?23 Iâ-hô-hoa tùi Mô͘-se kóng ,  Iâ-hô-hoa ê chhiú kiám sī té mah? Taⁿ lí beh khòaⁿ Góa ê ōe ,  tùi lí èng-giām á-bô , 24 Mô͘-se chhut-khì chiong Iâ-hô-hoa ê ōe kā peh-sìⁿ kóng ;  iā chio-chi̍p peh-sìⁿ ê tiúⁿ-ló chhit-cha̍p lâng ,  hō͘ in khiā tī Pò͘-pîⁿ ê sì-ûi , 25 Iâ-hô-hoa tī hûn-tiong kàng-lîm ,  tùi Mô͘-se kóng-ōe ,  chiong kàng-lo̍h tī i téng-bīn ê sîn ,  iā kàng-lo̍h tī chhit-cha̍p ê tiúⁿ-ló ;  sîn lîm-kàu in ê sî ,  in chiū kóng sian-ti ê ōe ,  í-āu chiū bô koh kóng , 26 Chóng-sī ū nn̄g-lâng iû-goân tī iâⁿ-lāi ,  chi̍t-ê miâ-kiò I-lī-ta̍t ,  chi̍t-ê miâ-kiò Bí-ta̍t ,  in iā kì-miâ chāi-lāi ,  chóng-sī bô kàu Pò͘-pîⁿ hia ;  sîn lîm-kàu in ,  in chiū tī iâⁿ-lāi kóng sian-ti ê ōe , 27 Ū chi̍t ê siàu-liân lâng cháu-lâi kā Mô͘-se kóng ,  I-lī-ta̍t Bí-ta̍t tī iâⁿ-lāi kóng sian-ti ê ōe , 28 Kun-sûi Mô͘-se ê ,  Lùn ê kiáⁿ Iok-su-a ,  chiū-sī siū-kéng ê chi̍t-lâng ,  kóng ,  Chhiáⁿ góa ê chú Mô͘-se kìm-chí in , 29 Mô͘-se tùi i kóng ,  Lí thòe góa tò͘-khī mah? Goān Iâ-hô-hoa ê peh-sìⁿ lóng chòe sian-ti ,  Iâ-hô-hoa ēng I ê sîn kàng-lo̍h tī in ê téng-bīn , 30 Mô͘-se kap Í-sek-lia̍t ê tiúⁿ-ló chiū tò-khì iâⁿ-lāi , 31 Ū hong tùi Iâ-hô-hoa chhut ,  chiong ian-chhun tùi hái-ni̍h chhe-lâi ,  tūi-lo̍h tī iâⁿ-piⁿ ,  chit-pêng iok-lio̍k chi̍t-ji̍t ê lō͘-chām ,  hit-pêng iok-lio̍k chi̍t-ji̍t ê lō͘-chām ,  tī iâⁿ ê sì-ûi piàn-piàn sī ,  lī tōe iok-lio̍k ū nn̄g tiú , 32 Peh-sìⁿ khí-lâi ,  thong-ji̍t thong-mî ,  kap keh-ji̍t ê thong-ji̍t ,  lia̍h ian-chhun ;  ke̍k-chió-ê iā lia̍h cha̍p hō-mûi-jíⁿ ;  ūi pún-sin pâi-lia̍t tī iâⁿ ê sì-ûi , 33 Bah tī in ê chhùi-khí ,  iáu chia̍h bē liáu ,  Iâ-hô-hoa chiū tùi peh-sìⁿ hoat siū-khì ;  Iâ-hô-hoa kàng tōa chai-ē lâi phah peh-sìⁿ , 34 Hit ê só͘-chāi hō-miâ kiò Ki-phok-lô-hap-tha-óa ,  in-ūi tī-hia bâi-chòng tham-io̍k ê peh-sìⁿ , 35 Peh-sìⁿ tùi Ki-phok-lô-hap-tha-óa kiâⁿ kàu Hap-sé-lio̍k ;  chiū tiàm tī Hap-sé-lio̍k , 
