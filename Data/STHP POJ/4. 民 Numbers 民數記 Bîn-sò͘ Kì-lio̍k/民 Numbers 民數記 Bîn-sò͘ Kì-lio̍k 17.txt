1 Iâ-hô-hoa hoan-hù Mô͘-se kóng , 2 Lí kā Í-sek-lia̍t lâng kóng ,  tùi in kia̍h koáiⁿ-á ,  ta̍k chi-phài chi̍t-ki ,  chiū-sī tùi hiah ê chi-phài ê siú-léng ,  kiōng kia̍h cha̍p-jī ki ;  lí siá ta̍k-lâng ê miâ tī i ê koáiⁿ-á , 3 Tī Lī-bī hit-ki koáiⁿ-á tio̍h siá A-lûn ê miâ ;  in-ūi ta̍k chi-phài ê thâu-lâng lóng ū chi̍t ki koáiⁿ-á , 4 Lí tio̍h chiong hiah-ê hē tī hōe-bō͘-lāi hoat-kūi ê thâu-chêng ,  chiū-sī Góa kap lín siong-hōe ê só͘-chāi , 5 Góa só͘ kéng hit-lâng ,  i ê koáiⁿ-á beh puh-gê ;  án-ni Góa beh hō͘ Í-sek-lia̍t lâng ai-oàn ê ōe ,  chiū-sī in só͘ ai-oàn lín ê ōe ,  lóng soah ,  bô koh hō͘ Góa thiaⁿ-kìⁿ , 6 Mô͘-se chiū kā Í-sek-lia̍t lâng kóng ;  in ê siú-léng chiū ēng koáiⁿ-á kau hō͘ i ,  chiàu in ê chi-phài chi̍t ê siú-léng chi̍t-ki ,  kiōng cha̍p-jī ki koáiⁿ-á ;  A-lûn ê koáiⁿ-á iā tī hiah ê koáiⁿ-á ê tiong-kan , 7 Mô͘-se chiū chiong hiah ê koáiⁿ-á hē tī hoat-kūi ê pò͘-pîⁿ-lāi ,  tī Iâ-hô-hoa ê bīn-chêng , 8 Bîn-á-ji̍t Mô͘-se ji̍p-khì hoat-kūi ê pò͘-pîⁿ ;  khòaⁿ ah ,  sio̍k Lī-bī ê ke ,  A-lûn ê koáiⁿ-á ,  í-keng puh-gê ,  siⁿ hoe-m̂ ,  khui-hoe ,  kiat-chiâⁿ hēng-jîn , 9 Mô͘-se tùi Iâ-hô-hoa ê bīn-chêng kia̍h hiah ê koáiⁿ-á chhut-lâi ,  kàu Í-sek-lia̍t ê chèng-lâng hia ;  in khòaⁿ-kìⁿ ta̍k-lâng kia̍h in ê koáiⁿ-á , 10 Iâ-hô-hoa tùi Mô͘-se kóng ,  Ēng A-lûn ê koáiⁿ-á iû-goân hē tī hoat-kūi chêng ,  lâu-teh ,  chòe chiah ê pōe-ge̍k ê lâng ê kàm-kài ;  án-ni lí chiū hō͘ in tùi Góa ai-oàn ê ōe soah ,  bián-tit in sí-bô , 11 Mô͘-se án-ni kiâⁿ ,  sī chiàu Iâ-hô-hoa só͘ bēng-lēng-ê lâi kiâⁿ , 12 Í-sek-lia̍t lâng tùi Mô͘-se kóng ,  Khòaⁿ ah ,  goán sí lah ,  goán bia̍t-bô lah ,  lóng bia̍t-bô lah , 13 Kìⁿ-nā óa-kūn ,  chiū-sī óa-kūn Iâ-hô-hoa ê hōe-bō͘ ê ,  lóng sí ;  goán beh lóng-chóng sí mah?
