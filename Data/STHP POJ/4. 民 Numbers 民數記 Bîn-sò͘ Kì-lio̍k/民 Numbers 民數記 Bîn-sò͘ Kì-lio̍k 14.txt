1 Hōe-chiòng chiū chhut-siaⁿ ,  tōa âu-kiò ;  hit-mî peh-sìⁿ lóng thî-khàu , 2 Í-sek-lia̍t lâng ai-oàn Mô͘-se A-lûn ;  hōe-chiòng tùi in kóng ,  M̄-ta̍t-tio̍h goán sí tī Ai-ki̍p tōe! m̄-ta̍t-tio̍h sí tī chit khòng-iá!3 Iâ-hô-hoa siáⁿ-sū chhōa goán kàu chit só͘-chāi ,  hō͘ goán tó tī to-ē ah? Goán ê bó͘ kap kiáⁿ beh siū lia̍h ;  goán tò-khì Ai-ki̍p kiám bô khah-hó mah?4 In saⁿ-kap kóng ,  Lán tio̍h li̍p chi̍t ê siú-léng ,  tò-khì Ai-ki̍p , 5 Mô͘-se A-lûn chiū phak-lo̍h tī Í-sek-lia̍t choân-hōe chèng-lâng ê bīn-chêng , 6 Thau-khòaⁿ tōe ê lâng ê tiong-kan ,  Lùn ê kiáⁿ Iok-su-a ,  kap Iâ-hu-nî ê kiáⁿ Ka-le̍k ,  thiah-li̍h in ê saⁿ ; 7 tùi Í-sek-lia̍t choân-hōe kóng ,  Goán só͘ keng-kè thau-khòaⁿ ê tōe ,  sī ke̍k-hó ê tōe , 8 Iâ-hô-hoa nā hoaⁿ-hí lán ,  chiū beh chhōa lán kàu hit ê tōe ,  chiong tōe siúⁿ-sù lán ;  hit ê tōe sī lâu lin kap bi̍t ê tōe , 9 Chóng-sī lín m̄-thang pōe-poān Iâ-hô-hoa ,  iā bo̍h-tit kiaⁿ hit só͘ -chāi ê peh-sìⁿ ,  in-ūi in sī chòe lán ê chia̍h-mi̍h ;  koh tì-ìm in ê í-keng lī-khui in ;  koh ū Iâ-hô-hoa kap lán tī-teh ;  m̄ bián kiaⁿ in , 10 Chóng-sī choân-hōe kóng ,  Ēng chio̍h-thâu tìm-sí in ,  Iâ-hô-hoa ê êng-kng tī hōe-bō͘ ǹg Í-sek-lia̍t lâng chhut-hiān , 11 Iâ-hô-hoa tùi Mô͘-se kóng ,  Chit ê peh-sìⁿ khòaⁿ-khin Góa beh kàu tī-sî ah? Góa tī in tiong-kan kiâⁿ che it-chhè ê sîn-jiah ,  in iáu-kú m̄-sìn Góa ,  beh kàu tī-sî?12 Góa beh ēng un-e̍k lâi phah in ,  hō͘ in bōe tit-tio̍h sêng-chiap gia̍p ;  hō͘ lí chiâⁿ-chòe tōa-kok ,  pí in khah-kiông , 13 Mô͘-se tùi Iâ-hô-hoa kóng ,  Án-ni ,  Ai-ki̍p lâng beh thiaⁿ-kìⁿ ;  in-ūi Lí ēng Lí ê koân-lêng ,  chhōa chiah ê peh-sìⁿ tùi in tiong-kan chiūⁿ-lâi , 14 In beh ēng chiah ê sū kā chit só͘-chāi khiā-khí ê lâng kóng ,  In í-keng thiaⁿ-kìⁿ Iâ-hô-hoa Lí tī chiah ê peh-sìⁿ ê tiong-kan ;  in-ūi Iâ-hô-hoa Lí tng-bīn hō͘ lâng khòaⁿ-kìⁿ ,  koh Lí ê hûn thêng tī in ê téng-bīn ,  Lí ji̍t-sî tī hûn-thiāu tiong ,  mî-sî tī hé-thiāu tiong ,  tī in ê bīn-chêng kiâⁿ , 15 Taⁿ Lí nā thâi-sí chiah ê peh-sìⁿ ,  chhin-chhiūⁿ thâi-sí chi̍t-lâng ,  hiah ê thiaⁿ-kìⁿ Lí ê miâ-siaⁿ ê lia̍t-kok beh gī-lūn kóng , 16 In-ūi Iâ-hô-hoa bōe-ōe chhōa chiah ê peh-sìⁿ ji̍p I tùi in chiù-chōa èng-ún ê tōe ,  só͘-í tī khòng-iá thâi-sí in , 17 Taⁿ kiû Chú hián-chhut tōa koân-lêng ,  chiàu Lí só͘ bat kóng ê ,  kóng , 18 Iâ-hô-hoa bô khoài siū-khì ,  koh ū hong-sēng ê chû-ài ,  sià-bián chōe-kòa kè-sit ,  koat-toàn bô lia̍h ū-chōe ê chòe bô chōe ,  tek-khak kui-kiū i ê chōe ,  tùi pē kàu kiáⁿ ,  kàu saⁿ-sì tāi , 19 Kiû Lí chiàu Lí ê tōa chû-ài sià-bián chit ê peh-sìⁿ ê chōe ,  chhin-chhiūⁿ Lí tùi Ai-ki̍p kàu taⁿ ,  siông-siông sià-bián in chi̍t-iūⁿ , 20 Iâ-hô-hoa kóng ,  Góa chiàu lí ê ōe ū sià-bián in , 21 Chóng-sī Góa kí Góa ê oa̍h-miā lâi kóng ,  Piàn-tōe beh chhiong-móa Iâ-hô-hoa ê êng-kng , 22 In-ūi chiah ê lâng ū khòaⁿ-kìⁿ Góa ê êng-kng ,  í-ki̍p Góa só͘ kiâⁿ tī Ai-ki̍p kap khòng-iá ê sîn-jiah ,  iáu-kú chhì Góa cha̍p-pái ,  m̄ thiaⁿ-thàn Góa ê ōe ; 23 in koat-toàn bōe tit-tio̍h khòaⁿ-kìⁿ Góa tùi in ê lia̍t-chó͘ só͘ chiù-chōa èng-ún ê tōe ;  hoān-nā khòaⁿ-khin Góa-ê lóng bōe tit-tio̍h khòaⁿ-kìⁿ , 24 To̍k-to̍k Góa ê lô͘-po̍k Ka-le̍k ,  in-ūi i lēng-gōa ū chi̍t ê sim-chì ,  oân-choân tè Góa ,  Góa beh chhōa i ji̍p i só͘ kiâⁿ-kàu ê tōe ,  i ê hō͘-è iā beh tit-tio̍h hit ê tōe chòe gia̍p , 25 A-má-le̍k lâng kap Ka-lâm lâng tiàm tī soaⁿ-kok tiong ;  bîn-á-ji̍t lín tio̍h oa̍t-tò-tńg ,  tùi Âng-hái ê lō͘ khì khòng-iá , 26 Iâ-hô-hoa hoan-hù Mô͘-se A-lûn kóng , 27 Chiah ê pháiⁿ ê hōe-chiòng tùi Góa hoat-chhut oàn-giân ,  Góa thun-lún in beh kàu tī-sî ah? Í-sek-lia̍t lâng ai-oàn Góa ê oàn-giân ,  Góa lóng thiaⁿ-kìⁿ lah , 28 Tio̍h kā in kóng ,  Iâ-hô-hoa kóng ,  Góa kí Góa ê oa̍h-miā lâi kóng ,  Lín hō͘ Góa thiaⁿ-kìⁿ ê ōe ,  Góa beh chiàu án-ni khoán-thāi lín , 29 Lín ê sin-si beh tó tī chit khòng-iá ,  kìⁿ-nā lín tiong-kan kè-sǹg ê lâng ,  chiàu i ê siàu-gia̍h ,  tùi jī-cha̍p hè í-chiūⁿ ,  tùi Góa chhut oàn-giân ê , 30 tek-khak bōe tit-tio̍h ji̍p Góa chiù-chōa èng-ún lín khiā-khí ê tōe ;  to̍k-to̍k Iâ-hu-nî ê kiáⁿ Ka-le̍k ,  kap Lùn ê kiáⁿ Iok-su-a ,  beh ji̍p-khì , 31 Chóng-sī lín ê gín-á ,  chiū-sī lín só͘ kóng beh siū-lia̍h ê ,  Góa beh chhōa in ji̍p-khì ,  in chiū chai lín só͘ khì-sak hit ê tōe , 32 Lūn-kàu lín ,  lín ê sin-si beh tó tī chit khòng-iá , 33 Lín ê kiáⁿ-jî beh tī khòng-iá phiau-liû sì-cha̍p nî ,  tam-tng lín îm-hēng ê chōe ,  ti̍t-kàu lín ê sin-si tī khòng-iá siau-bia̍t , 34 Chiàu lín thau-khòaⁿ hit ê tōe ê ji̍t-chí ,  kiōng sì-cha̍p ji̍t ,  chi̍t-ji̍t tí chi̍t-nî ,  lín tio̍h tam-tng chōe sì-cha̍p nî ;  lín chiū chai Góa khì-sak lín , 35 Góa Iâ-hô-hoa í-keng kóng ,  Góa beh án-ni khoán-thāi che it-chhè chū-chi̍p tùi-te̍k Góa ê pháiⁿ hōe-chiòng ;  in beh tī chit khòng-iá siau-bia̍t ,  sí tī-chia , 36 Mô͘-se só͘ chhe thau-khòaⁿ hit ê tōe ,  tò-tńg lâi pò hit só͘-chāi ê pháiⁿ siau-sit ,  tì-kàu choân-hōe ai-oàn i ; 37 hiah ê pò hit só͘-chāi pháiⁿ siau-sit ê lâng ,  lóng tú-tio̍h un-e̍k ,  sí tī Iâ-hô-hoa ê bīn-chêng , 38 Thau-khòaⁿ hit só͘-chāi ê lâng ê tiong-kan ,  chí-ū Lùn ê kiáⁿ Iok-su-a ,  kap Iâ-hu-nî ê kiáⁿ Ka-le̍k ,  iáu-kú oa̍h-teh , 39 Mô͘-se chiong chiah ê ōe kā Í-sek-lia̍t ê chèng-lâng kóng ,  peh-sìⁿ chiū chin iu-būn , 40 In chá-chá khí-lâi chiūⁿ-khì soaⁿ-téng ,  kóng ,  Khòaⁿ ah ,  goán tī-chia ,  beh chiūⁿ-khì Iâ-hô-hoa só͘ èng-ún ê tōe ,  in-ūi goán ū hoān-chōe , 41 Mô͘-se kóng ,  Lín siáⁿ-sū ûi-pōe Iâ-hô-hoa ê bēng-lēng ah? chit ê sū bōe-ōe heng-thong , 42 Bo̍h-tit chiūⁿ-khì ,  in-ūi Iâ-hô-hoa bô tī lín tiong-kan ,  kiaⁿ-liáu lín hō͘ tùi-te̍k phah-pāi , 43 In-ūi A-má-le̍k lâng ,  kap Ka-lâm lâng ,  lóng tī-hia tī lín ê thâu-chêng ,  lín beh tó tī to-ē ;  in-ūi lín oa̍t-thâu bô tè Iâ-hô-hoa ;  só͘-í Iâ-hô-hoa bô beh kap lín tī-teh , 44 Chóng-sī in chū-choan chiūⁿ soaⁿ-téng ;  nā-sī Iâ-hô-hoa ê iok-kūi kap Mô͘-se bô chhut-iâⁿ , 45 Tùi án-ni A-má-le̍k lâng ,  kap Ka-lâm lâng ,  khiā-khí tī soaⁿ-ni̍h ê ,  lóng lo̍h-lâi kong-kek in ,  phah-pāi in ,  kàu tī Hô-jíⁿ-má , 
