1 Iâ-hô-hoa tùi A-lûn kóng ,  Lí kap lí chiah ê kiáⁿ ,  kap lí ê pún-cho̍k ,  tio̍h saⁿ-kap tam-tng sèng-só͘ ê chōe ;  lí kap lí chiah ê kiáⁿ iā tio̍h tam-tng lín chè-si-chit ê chōe , 2 Lí tio̍h chhōa lí ê hiaⁿ-tī Lī-bī ê chi-phài ,  lí ê chó͘-kong ê chi-phài ,  chìn-chêng lâi ,  hō͘ in kap lí liân-ha̍p lâi su-hāu lí ;  nā-sī lí kap lí ê kiáⁿ ,  lóng tio̍h tī hoat-kūi ê hōe-bō͘-chêng , 3 In tio̍h chòe lí ê chhe-ēng ,  iā tio̍h chòe Pò͘-pîⁿ ê chhe-ēng ;  to̍k-to̍k m̄-thang kūn sèng-só͘ ê khì-kū kap tôaⁿ ,  bián-tit in kap lín lóng sí , 4 In tio̍h kap lí liân-ha̍p ,  iā tio̍h chòe hōe-bō͘ ê chhe-ēng ,  liāu-lí Pò͘-pîⁿ lóng-chóng ê kang ;  to̍k-to̍k gōa-bīn lâng m̄-thang óa-kūn lín , 5 Lín tio̍h chòe sèng-só͘ ê chhe-ēng ,  kap tôaⁿ ê chhe-ēng ,  bián-tit siū-khì koh kàu tī Í-sek-lia̍t lâng , 6 Góa ,  khòaⁿ ah ,  Góa bat tùi Í-sek-lia̍t lâng ê tiong-kan kéng lín ê hiaⁿ-tī Lī-bī lâng lâi siúⁿ-sù lín ,  kap kui Iâ-hô-hoa ,  lâi liāu-lí hōe-bō͘ ê kang , 7 Só͘-í lí kap lí ê kiáⁿ tio̍h saⁿ-kap siú chè-si ê chit ,  liāu-lí tôaⁿ kap tiùⁿ-lî-lāi it-chhè ê kang ;  lín tio̍h án-ni ho̍k-bū ;  Góa í-keng siúⁿ-sù lí chè-si ê chit-jīm ê kang ,  chhin-chhiūⁿ sàng mi̍h ;  kìⁿ-nā gōa-bīn lâng kūn-óa-ê ,  tek-khak hō͘ i sí , 8 Iâ-hô-hoa koh kā A-lûn kóng ,  Góa ,  khòaⁿ ah ,  Góa í-keng ēng hiàn hō͘ Góa ê kú-chè ,  chiū-sī Í-sek-lia̍t lâng hun-piat chòe-sèng ê mi̍h ,  kau lí siú i ;  in-ūi lí siū boah-iû ,  chiah ê mi̍h kui lí kap lí ê kiáⁿ-sun ,  chòe éng-oán ê hūn-gia̍h , 9 Bô keng-kè hé ,  chì-sèng ê mi̍h ê tiong-kan ,  sio̍k tī lí-ê sī chiah-ê: kìⁿ-nā in ê lé-mi̍h ,  in ê sò͘-chè ,  in ê sio̍k-chōe-chè ,  in ê pó͘-kè-sit-chè ,  in só͘ hiàn hō͘ Góa ê ,  lóng chòe chì-sèng ,  kui hō͘ lí kap lí ê kiáⁿ-sun , 10 Lí tio̍h khòaⁿ chiah-ê chòe chì-sèng lâi chia̍h i ;  kìⁿ-nā ta-po͘-teng lóng thang chia̍h ;  lí tio̍h lia̍h chit ê mi̍h chòe-sèng , 11 Chiah-ê iā sī lí ê ,  lé-mi̍h ê kú-chè ,  í-ki̍p Í-sek-lia̍t lâng só͘ hiàn ê iô-chè ,  Góa lóng siúⁿ-sù lí ,  kap lí ê kiáⁿ ,  cha-bó͘-kiáⁿ ,  chòe éng-oán ê hūn-gia̍h ;  kìⁿ-nā tī lí ke-tiong chheng-khì ê lâng lóng thang chia̍h , 12 Siōng-hó ê iû ,  siōng-hó ê chiú ,  siōng-hó ê gō͘-kak ,  chiū-sī in khí-thâu-se̍k hiàn hō͘ Iâ-hô-hoa ê ,  Góa lóng siúⁿ-sù lí , 13 In ê tōe khí-thâu-se̍k ê mi̍h ,  só͘ hiàn hō͘ Iâ-hô-hoa ê ,  lóng kui hō͘ lí ;  lí ke-lāi chheng-khì ê lâng lóng thang chia̍h , 14 Í-sek-lia̍t tiong kìⁿ-nā siū hun-piat hiàn-chīn ê ,  lóng tio̍h kui hō͘ lí , 15 Kìⁿ-nā ū jio̍k-thé thâu-chiūⁿ-siⁿ-ê ,  bô-lūn lâng á-sī cheng-siⁿ ,  in só͘ hiàn hō͘ Iâ-hô-hoa ê ,  lóng kui tī lí ;  to̍k-to̍k lâng thâu-chiūⁿ-siⁿ-ê lí tio̍h sio̍k i ;  bô chheng-khì ê cheng-siⁿ thâu-chiūⁿ-siⁿ-ê ,  lí iā tio̍h sio̍k i , 16 Tī móa-ge̍h í-gōa só͘ tio̍h sio̍k ê ,  tio̍h chiàu lí só͘ kó͘ ê kè ,  chiàu sèng-só͘ ê sià-khek-le̍k ,  ēng gûn gō͘ sià-khek-le̍k sio̍k-hôe i ;  chi̍t sià-khek-le̍k sī jī-cha̍p kùi-la̍h , 17 To̍k-to̍k thâu-chiūⁿ-siⁿ ê gû ,  thâu-chiūⁿ-siⁿ ê mî-iûⁿ ,  thâu-chiūⁿ-siⁿ ê soaⁿ-iûⁿ ,  lí m̄-thang sio̍k ;  che sī sèng ,  tio̍h hiù i ê huih tī tôaⁿ-ni̍h ,  tio̍h sio i ê iû chòe hé-chè ,  chòe phang-phang hiàn hō͘ Iâ-hô-hoa , 18 Hiah ê bah kui tī lí ,  chhin-chhiūⁿ só͘ iô ê heng kap chiàⁿ-thúi kui tī lí chi̍t-iūⁿ , 19 Kìⁿ-nā sèng-mi̍h ê kú-chè ,  sī Í-sek-lia̍t lâng hiàn hō͘ Iâ-hô-hoa ê ,  Góa lóng siúⁿ-sù lí ,  kap lí ê kiáⁿ ,  cha-bó͘-kiáⁿ ,  chòe éng-oán tit-tio̍h ê hūn-gia̍h ;  che sī hō͘ lí kap lí ê hō͘-è ,  tī Iâ-hô-hoa ê bīn-chêng ,  chòe éng-oán bōe-hòe ê iok , 20 Iâ-hô-hoa tùi A-lûn kóng ,  Lí tī in ê tōe-hng m̄-thang ū sán-gia̍p ,  tī in ê tiong-kan iā m̄-thang ū hūn-gia̍h ;  tī Í-sek-lia̍t lâng tiong Góa chiū-sī lí ê hūn-gia̍h ,  sī lí ê sán-gia̍p , 21 Khòaⁿ ah ,  tī Í-sek-lia̍t tiong só͘ thiu ê cha̍p-hūn-chi̍t ,  Góa í-keng siúⁿ-sù Lī-bī ê kiáⁿ-sun chòe gia̍p ;  in-ūi in só͘ chòe ê kang sī hōe-bō͘ ê kang ,  só͘-í siúⁿ-sù in ,  lâi pò-tap in ê tio̍h-bôa , 22 Tùi taⁿ í-āu ,  Í-sek-lia̍t lâng m̄-thang óa-kūn hōe-bō͘ ,  bián-tit in tam-tng chōe lâi sí , 23 To̍k-to̍k Lī-bī lâng tio̍h chòe hōe-bō͘ ê kang ,  tam-tng in ê chōe ;  che beh chòe lín ta̍k sè-tāi éng-oán ê lē ;  in tī Í-sek-lia̍t lâng ê tiong-kan m̄-thang ū sán-gia̍p , 24 In-ūi Í-sek-lia̍t lâng só͘ thiu ê cha̍p-hūn-chi̍t ,  só͘ hiàn hō͘ Iâ-hô-hoa chòe kú-chè ê ,  Góa í-keng siúⁿ-sù Lī-bī lâng chòe-gia̍p ;  só͘-í Góa tùi in kóng ,  in tī Í-sek-lia̍t lâng ê tiong-kan m̄-thang ū sán-gia̍p , 25 Iâ-hô-hoa hoan-hù Mô͘-se kóng , 26 Lí tio̍h hoan-hù Lī-bī lâng kā in kóng ,  Lín tùi Í-sek-lia̍t lâng ê tiong-kan thiu cha̍p-hūn-chi̍t ,  chiū-sī Góa hō͘ lín chòe gia̍p ê ;  hit-sî lín tio̍h tùi hit ê cha̍p-hūn-chi̍t ê tiong-kan koh thiu cha̍p-hūn-chi̍t ,  chòe kú-chè ,  hiàn hō͘ Iâ-hô-hoa , 27 Lí ê kú-chè beh kā lín sǹg chòe gō͘-kak-tiûⁿ ê be̍h ,  kap móa tī phû-tô-khut ê chiú , 28 Án-ni ,  lín tùi Í-sek-lia̍t tiong só͘ tit-tio̍h ê cha̍p-hūn-chi̍t ,  tio̍h tùi hit-ê hiàn kú-chè hō͘ Iâ-hô-hoa ;  lín tio̍h tùi hit-ê ,  ēng Iâ-hô-hoa ê kú-chè hō͘ chè-si A-lûn , 29 Lín só͘ tit-tio̍h it-chhè ê lé-mi̍h ,  tio̍h tùi hit tiong-kan ,  chiong tē-it hó-ê ,  chiū-sī hun-piat chòe-sèng ê hūn-gia̍h ,  hiàn hiah ê kú-chè hō͘ Iâ-hô-hoa , 30 Só͘-í lí tio̍h tùi in kóng ,  Lín í-keng tùi hit tiong-kan kú-khí hit ê chì-hó-ê ,  che chiū-sī kā Lī-bī lâng sǹg chòe gō͘-kak-tiûⁿ ê ngó͘-kok ,  iā chhin-chhiūⁿ chiú-khut ê chiú , 31 Lín kap lín ê ke-koàn ,  ta̍k só͘-chāi thang chia̍h i ;  che sī lín ê kang-chîⁿ ,  sī pò-tap lín tī hōe-bō͘-lāi só͘ chòe ê kang , 32 Lín í-keng tùi hit tiong-kan kú-khí hit ê chì-hó-ê ,  chiū bô in-ūi án-ni lâi hoān-chōe ;  lín m̄-thang phah lâ-sâm Í-sek-lia̍t lâng ê sèng-mi̍h ,  bián-tit lín sí-bô , 
