1 Sio̍k Iok-sek ê kiáⁿ-sun chiah ê ke ,  Má-ná-se ê sun ,  Má-kiat ê kiáⁿ Ki-lia̍t ê kiáⁿ-sun hiah ê cho̍k-tiúⁿ lâi kàu Mô͘-se kap Í-sek-lia̍t lâng chiah ê cho̍k-tiúⁿ chiah ê siú-léng ê bīn-chêng ,  kóng , 2 Iâ-hô-hoa bat bēng-lēng góa ê chú liam-khau pun-tōe hō͘ Í-sek-lia̍t lâng chòe-gia̍p ,  góa ê chú iā siū-tio̍h Iâ-hô-hoa ê bēng-lēng ,  chiong goán ê hiaⁿ-tī Se-lô-hui-hap ê sán-gia̍p pun hō͘ i hiah ê cha-bó͘-kiáⁿ , 3 In nā kè Í-sek-lia̍t pa̍t chi-phài ê lâng ,  in ê sán-gia̍p chiū tùi goán chó͘-kong só͘ lâu ê sán-gia̍p poah-kè-khì ,  ke-thiⁿ tī in só͘ beh sio̍k ê chi-phài ê sán-gia̍p ;  án-ni chiū tùi goán liam-khau só͘ tit-tio̍h ê gia̍p poah-kè-khì , 4 Kàu Í-sek-lia̍t lâng ê hi-liân ,  in ê sán-gia̍p chiū ke-thiⁿ tī in só͘ beh sio̍k ê chi-phài ê sán-gia̍p ;  án-ni ,  in ê sán-gia̍p chiū-sī tùi goán chó͘-kong chi-phài ê sán-gia̍p poah-kè-khì , 5 Mô͘-se chiàu Iâ-hô-hoa ê ōe ,  bēng-lēng Í-sek-lia̍t lâng kóng ,  Iok-sek kiáⁿ-sun ê chi-phài só͘-kóng-ê sī tio̍h , 6 Lūn-kàu Se-lô-hui-hap chiah ê cha-bó͘-kiáⁿ ,  Iâ-hô-hoa án-ni bēng-lēng ,  kóng ,  In thang kè in kah-ì ê lâng ,  to̍k-to̍k tio̍h kè hō͘ in lāu-pē tâng-chong chi-phài ê lâng , 7 Án-ni ,  Í-sek-lia̍t lâng ê sán-gia̍p chiū bô tùi chit chi-phài kui kàu hit chi-phài ;  in-ūi Í-sek-lia̍t lâng tio̍h ta̍k-ê chip-siú in chó͘-kong chi-phài ê sán-gia̍p , 8 Kìⁿ-nā tī Í-sek-lia̍t chi-phài tiong tit-tio̍h sán-gia̍p ê cha-bó͘-kiáⁿ ,  tio̍h chòe i ê lāu-pē tâng-chong chi-phài ê lâng ê bó͘ ,  thang hō͘ Í-sek-lia̍t lâng ê chi-phài ta̍k-ê chip-siú in ê chó͘-kong ê sán-gia̍p , 9 Án-ni ,  in ê sán-gia̍p chiū bô tùi chit chi-phài kui kàu hit chi-phài ;  in-ūi Í-sek-lia̍t lâng ê chi-phài ,  beh ta̍k-ê chip-siú in ê sán-gia̍p , 10 Iâ-hô-hoa án-ni hoan-hù Mô͘-se ,  Se-lô-hui-hap ê cha-bó͘-kiáⁿ chiū án-ni kiâⁿ , 11 In-ūi Se-lô-hui-hap ê cha-bó͘-kiáⁿ ,  Má-la̍h ,  Tek-sat ,  Hat-la̍h ,  Bi̍t-ka ,  Ná-a ,  lóng kè in ê chek-peh ê kiáⁿ , 12 In kè tī Iok-sek ê kiáⁿ ,  Má-ná-se kiáⁿ-sun hiah ê ke ;  chiū in ê sán-gia̍p iû-goân lâu tī in lāu-pē ê ke ê chi-phài , 13 Chiah-ê sī Iâ-hô-hoa tī Mô͘-ap pîⁿ-iûⁿ ,  Iok-tàn hô-piⁿ ,  Iâ-lī-ko tùi-bīn ,  thok Mô͘-se só͘ hoan-hù Í-sek-lia̍t lâng ê bēng-lēng ,  hoat-tō͘ , 
