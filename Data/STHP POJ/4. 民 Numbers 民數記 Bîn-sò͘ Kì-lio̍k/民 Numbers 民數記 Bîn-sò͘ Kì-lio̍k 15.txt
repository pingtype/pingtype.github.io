1 Iâ-hô-hoa hoan-hù Mô͘-se kóng , 2 Lí tio̍h hoan-hù Í-sek-lia̍t lâng ,  kā in kóng ,  Lín nā kàu Góa só͘ siúⁿ-sù lín khiā-khí ê tōe , 3 nā ài tùi gû-kûn á iûⁿ-kûn hiàn-hō͘ Iâ-hô-hoa chòe hé-chè ,  chiū-sī sio-chè ,  á-sī pa̍t-hō ê chè ,  beh siā-goān ,  á-sī chòe hoaⁿ-hí hiàn ê chè ,  á-sī kàu tiāⁿ-tio̍h ê choeh-kî ,  chòe phang-phang hiàn hō͘ Iâ-hô-hoa ; 4 hit ê hiàn lé-mi̍h ê ,  ta̍k chiah iûⁿ-á tio̍h phòe iù ê mī-hún i-hoat cha̍p-hūn-chi̍t ,  kap iû chi̍t-him sì-hūn-chi̍t ,  tiau-hô chòe sò͘-chè ; 5 chiú iā tio̍h chi̍t-him sì-hūn ê chi̍t ,  lâi chòe koàn-tiān ;  bô-lūn sio-chè ,  á-sī pa̍t-mi̍h chè ,  lóng tio̍h án-ni lâi hiàn hō͘ Iâ-hô-hoa , 6 Ūi-tio̍h mî-iûⁿ-káng ,  lí tio̍h pī-pān iù ê mī-hún i-hoat cha̍p-hūn-nn̄g ,  kap iû chi̍t-him saⁿ-hūn-chi̍t ,  tiau-hô chòe sò͘-chè ; 7 koh ēng chiú chi̍t-him saⁿ-hūn-chi̍t chòe koàn-tiān-chè ,  chòe phang-phang lâi hiàn hō͘ Iâ-hô-hoa , 8 Lí nā pī-pān gû-káng-á chòe sio-chè ,  á-sī pa̍t-hō ê chè ,  lâi siā-goān ,  á-sī chòe siā-un-chè ,  lâi hiàn hō͘ Iâ-hô-hoa , 9 chiū-sī ēng iù ê mī-hún i-hoat cha̍p-hūn-saⁿ ,  kap iû pòaⁿ-him ,  tiau-hô chòe sò͘-chè ,  kap gû-káng-á saⁿ-kap hiàn ; 10 koh ēng chiú pòaⁿ-him chòe koàn-tiān ê chè ,  hiàn hō͘ Iâ-hô-hoa chòe phang-phang ê hé-chè , 11 He̍k-sī ūi-tio̍h chi̍t-chiah gû-káng ,  á-sī chi̍t-chiah mî-iûⁿ-káng ,  á-sī chi̍t-chiah mî-iûⁿ-á ,  á-sī soaⁿ-iûⁿ-á ,  lóng tio̍h án-ni chòe , 12 Chiàu lín só͘ pī-pān ê siàu-gia̍h ,  chiàu ta̍k-chiah ê gia̍h-siàu ,  lóng tio̍h án-ni chòe , 13 Kìⁿ-nā pún-tōe lâng ,  chiong phang-phang ê hé-chè hiàn hō͘ Iâ-hô-hoa ,  lóng tio̍h án-ni chòe chiah ê tāi-chì , 14 Nā ū gōa-bīn lâng chhut-gōa tī lín tiong-kan ,  á-sī ta̍k sè-tāi ū lâng khiā-khí tī lín tiong-kan ,  beh hiàn hé-chè ,  phang-phang tī Iâ-hô-hoa ,  lín án-ni kiâⁿ ,  in iā tio̍h án-ni kiâⁿ , 15 Lūn hōe-chiòng ,  lín kap khiā-khí tī lín tiong-kan ê chhut-gōa lâng ,  lóng tâng-chi̍t-iūⁿ ê lē ,  chòe lín ta̍k sè-tāi éng-oán ê lē ,  tī Iâ-hô-hoa ê bīn-chêng ;  lín án-ni ,  chhut-gōa lâng iā tio̍h án-ni , 16 Lín kap gōa-bīn lâng chhut-gōa tī lín tiong-kan ê ,  tio̍h tâng-chi̍t-iūⁿ ê lē ,  chi̍t-iūⁿ ê hoat-tō͘ , 17 Iâ-hô-hoa hoan-hù Mô͘-se kóng , 18 Lí tio̍h hoan-hù Í-sek-lia̍t lâng kā in kóng ,  Lín kàu Góa só͘ chhōa lín ji̍p-khì hit ê tōe , 19 chia̍h hit só͘-chāi ê bí-niû ,  chiū tio̍h hiàn kú-chè hō͘ Iâ-hô-hoa , 20 Lín tio̍h ēng khí-thâu se̍k ê be̍h-hún chhòng piáⁿ ,  hiàn chòe kú-chè ;  lín kú-khí ,  chhin-chhiūⁿ kú-khí gō͘-kak-tiûⁿ ê gō͘-kak chi̍t-iūⁿ , 21 Lín ta̍k sè-tāi tio̍h ēng lín khí-thâu-se̍k ê be̍h-hún ,  chòe kú-chè ,  hiàn hō͘ Iâ-hô-hoa , 22 Lín ū chhò-gō͘ ê sî ,  bô siú Iâ-hô-hoa só͘ hoan-hù Mô͘-se chiah ê it-chhè ê bēng-lēng , 23 chiū-sī Iâ-hô-hoa thok Mô͘-se it-chhè só͘ bēng-lēng lín ê ,  tùi Iâ-hô-hoa bēng-lēng lín ê ji̍t ,  kàu tī lín ê ta̍k sè-tāi , 24 nā ū chhò-gō͘ kiâⁿ ,  hōe-chiòng iā m̄-chai ,  āu-lâi hōe-chiòng tio̍h hiàn chi̍t chiah gû-káng-á chòe sio-chè ,  iā chiàu hoat-tō͘ ēng i ê sò͘-chè ,  kap koàn-tiān ê chè ,  saⁿ-kap chòe phang-phang ,  hiàn hō͘ Iâ-hô-hoa ;  koh tio̍h hiàn chi̍t chiah soaⁿ-iûⁿ-káng chòe sio̍k-chōe ê chè , 25 Chè-si tio̍h ūi Í-sek-lia̍t lâng ê hōe-chiòng sio̍k-chōe ,  in chiū tit-tio̍h sià-bián ;  in-ūi che sī chhò-gō͘ ,  in iā in-ūi in ê chhò-gō͘ ,  tòa in ê lé-mi̍h ,  chiū-sī hiàn-hō͘ Iâ-hô-hoa ê hé-chè ,  kap sio̍k-chōe-chè ,  lóng tòa kàu Iâ-hô-hoa ê bīn-chêng ; 26 Í-sek-lia̍t lâng ê hōe-chiòng ,  kap kià-kha tī in tiong-kan ê gōa-lâng ,  chiū beh tit-tio̍h sià-bián ;  in-ūi chit ê chōe sī peh-sìⁿ chhò-gō͘ hoān ê , 27 Nā ū chi̍t-lâng chhò-gō͘ hoān-chōe ,  i chiū tio̍h hiàn bē-móa-nî ê soaⁿ-iûⁿ-bú chòe sio̍k-chōe-chè , 28 Hit ê chhò-gō͘ kiâⁿ ê lâng tī i chhò-gō͘ hoān-chōe ê sî ,  chè-si tio̍h tī Iâ-hô-hoa ê bīn-chêng kā i sio̍k-chōe ;  kā i sio̍k-chōe ,  i chiū beh tit-tio̍h sià-bián , 29 Í-sek-lia̍t tiong ê pún-tōe lâng ,  kap kià-kha tī in tiong-kan ê chhut-gōa lâng ,  nā chhò-gō͘ kiâⁿ sím-mi̍h sū ,  tio̍h tâng chi̍t ê lē , 30 Chóng-sī hit ê chū-choan kiâⁿ tāi-chì ê ,  bô-lūn sī pún-tōe lâng ,  á-sī kià-kha-ê ,  i siat-to̍k Iâ-hô-hoa ,  tio̍h tùi i ê peh-sìⁿ-tiong chián-tû khì , 31 In-ūi i biáu-sī Iâ-hô-hoa ê ōe ,  pōe-ge̍k I ê bēng-lēng ,  hit-lâng tio̍h it-chīn chián-tû ;  i ê chōe-kòa beh kui tī i , 32 Í-sek-lia̍t lâng tī khòng-iá ê sî ,  tú-tio̍h chi̍t-lâng tī an-hioh-ji̍t khioh-chhâ , 33 Hiah ê tú-tio̍h hit ê khioh-chhâ ê lâng ,  tòa i kàu Mô͘-se ,  A-lûn ,  kap hōe-chiòng hia , 34 In chiū kā i koaiⁿ-kìm ,  in-ūi iáu-bē chí-bêng tio̍h cháiⁿ-iūⁿ pān i , 35 Iâ-hô-hoa tùi Mô͘-se kóng ,  Hit-lâng tek-khak tio̍h hō͘ i sí ,  hōe-chiòng tio̍h tī iâⁿ-gōa ēng chio̍h-thâu tìm i , 36 Hōe-chiòng chhōa hit-lâng chhut iâⁿ-gōa ,  ēng chio̍h-thâu tìm i kàu sí ;  sī chiàu Iâ-hô-hoa só͘ bēng-lēng Mô͘-se ê , 37 Iâ-hô-hoa hoan-hù Mô͘-se kóng , 38 Lí tio̍h hoan-hù Í-sek-lia̍t lâng kā in kóng ,  hō͘ in tāi-tāi tī saⁿ-á-kîⁿ chòe chhiu ,  koh tī ē-tóe piⁿ ê chhiu-téng ,  tiò chi̍t tiâu lâm-sek ê iù-tòa , 39 Beh kā lín chòe chhiu ,  hō͘ lín khòaⁿ-kìⁿ ,  thang kì-tit Iâ-hô-hoa ê bēng-lēng lâi kiâⁿ i ,  bián-tit lín hòng-chhiòng ka-kī ê sim-ì ,  ka-kī ê ba̍k-chiu ,  lâi kiâⁿ îm-hēng ,  chhin-chhiūⁿ lín pêng-sò͘ só͘ kiâⁿ-ê chi̍t-iūⁿ ; 40 hō͘ lín kì-tit lâi kiâⁿ Góa it-chhè ê bēng-lēng ,  chiâⁿ-chòe sèng kui lín ê Siōng-tè , 41 Góa sī Iâ-hô-hoa lín ê Siōng-tè ,  chhōa lín chhut Ai-ki̍p tōe ,  beh chòe lín ê Siōng-tè ;  Góa sī Iâ-hô-hoa lín ê Siōng-tè , 
