1 Iâ-hô-hoa hoan-hù Mô͘-se A-lûn kóng , 2 Iâ-hô-hoa só͘ bēng-lēng lu̍t-hoat ê tiâu-lē sī án-ni kóng ,  Lí tio̍h hoan-hù Í-sek-lia̍t lâng ēng chi̍t-chiah sûn-choân bô hâ-chhû ,  bē-bat kòa-taⁿ ,  chhiah-sek ê gû-bú ,  khan kàu lí chia , 3 Lí tio̍h chiong i kau hō͘ chè-si Í-lī-a-sat ,  thang tòa chhut iâⁿ-gōa ;  lâng chiū thâi gû tī i ê bīn-chêng , 4 Chè-si Í-lī-a-sat tio̍h ēng chńg-thâu-á the̍h i ê huih tām-po̍h ,  ǹg hōe-bō͘-chêng hiù huih chhit-pái , 5 Tio̍h ū chi̍t-lâng tī chè-si ê ba̍k-chiu-chêng ,  sio bú ê gû-á ,  chiū-sī sio i ê phê ,  i ê bah ,  i ê huih ,  i ê pùn , 6 Chè-si tio̍h chiong pek-hiuⁿ-chhâ ,  giû-chhek-chháu ,  chu-âng-sek mî ,  lóng hiat tī sio gû ê hé-tiong , 7 Chè-si tio̍h sóe i ê saⁿ ,  ēng chúi sóe seng-khu ,  jiân-āu ji̍p iâⁿ ;  chè-si beh bô chheng-khì kàu ê-hng , 8 Sio gû-á ê lâng tio̍h ēng chúi sóe i ê saⁿ ,  ēng chúi sóe seng-khu ,  beh bô chheng-khì kàu ê-hng , 9 Tio̍h ū chi̍t ê chheng-khì ê lâng siu-si̍p gû-bú ê hu ,  hē tī iâⁿ-gōa chheng-khì ê só͘-chāi ,  lâu-teh chòe Í-sek-lia̍t hōe-chiòng tû khì lâ-sâm ê chúi ;  che iā-sī tû-khì chōe , 10 Siu-si̍p gû-bú ê hu ê lâng tio̍h sóe i ê saⁿ ,  beh bô chheng-khì kàu ê-hng ;  che beh hō͘ Í-sek-lia̍t lâng kap kià-kha tī in tiong-kan ê gōa-lâng chòe éng-oán ê lē , 11 Bong-tio̍h lâng ê sin-si ê ,  chiū beh chhit-ji̍t kú bô chheng-khì , 12 Hit-lâng kàu tē-saⁿ ji̍t ,  tio̍h ēng hit ê chúi chheng-khì pún-sin ;  kàu tē-chhit ji̍t chiah chheng-khì ;  i nā tī tē-saⁿ ji̍t bô chheng-khì pún-sin ,  kàu tē-chhit ji̍t chiū bô chheng-khì , 13 Kìⁿ-nā bong-tio̍h lâng ê sin-si ,  bô chheng-khì ka-kī ê ,  chiū phah lâ-sâm Iâ-hô-hoa ê hōe-bō͘ ,  chit ê lâng tio̍h tùi Í-sek-lia̍t tiong chián-tû ;  in-ūi tû-khì lâ-sâm ê chúi bô hiù tī i ê seng-khu ,  i chiū bô chheng-khì ,  i ê bô chheng-khì iáu-kú tī i , 14 Lâng sí tī pò͘-pîⁿ-lāi ,  hit ê tiâu-lē sī án-ni: kìⁿ-nā ji̍p hit ê pò͘-pîⁿ ,  kap it-chhè tī pò͘-pîⁿ-lāi ê ,  lóng tio̍h bô chheng-khì chhit-ji̍t kú , 15 Kìⁿ-nā hian-khui ê khì-kū ,  chiū-sī kòa bô khàm-ba̍t ê ,  iā sī bô chheng-khì , 16 Bô-lūn sím-mi̍h lâng tī chhân-iá bong-tio̍h hō͘ to thâi-sí-ê ,  á-sī sin-si ,  á-sī lâng ê kut-thâu ,  á-sī hûn-bōng ,  chiū chhit-ji̍t kú bô chheng-khì , 17 Tio̍h ūi-tio̍h chit-ê bô chheng-khì ê lâng the̍h tām-po̍h só͘ sio tû-khì chōe ê hé-hu ,  hē tī khì-kū-lāi ,  tò oa̍h-chúi tī hí téng-bīn , 18 Tio̍h ū chi̍t ê chheng-khì ê lâng the̍h giû-chhek-chháu ùn tī chit ê chúi ,  chiong chúi hiù tī pò͘-pîⁿ ,  kap lóng-chóng ê khì-kū ,  í-ki̍p hit lāi-bīn ê lâng ;  koh hiù bong-tio̍h kut-thâu ê ,  á-sī bong-tio̍h siū thâi-ê ,  á-sī bong-tio̍h sí-si ê ,  á-sī bong-tio̍h hûn-bōng ê , 19 Tē-saⁿ ji̍t kap tē-chhit ji̍t ,  chheng-khì-ê tio̍h kā hit ê bô chheng-khì-ê hiù chúi ,  kàu tē-chhit ji̍t thang hō͘ i chheng-khì ;  hit-lâng tio̍h sóe-saⁿ ,  ēng chúi sóe seng-khu ;  kàu ê-hng chiah chheng-khì , 20 Chóng-sī hit ê bô chheng-khì ê lâng iā bô chheng-khì ka-kī ê ,  tio̍h tùi hōe-tiong chián-tû i ;  in-ūi i phah lâ-sâm Iâ-hô-hoa ê sèng-só͘ ;  tû-khì lâ-sâm ê chúi bô hiù tī i ê seng-khu ,  i sī bô chheng-khì ê lâng , 21 Che beh kā in chòe éng-oán ê lē ;  koh hit-ê kā lâng hiù tû-khì lâ-sâm ê chúi ,  hit-lâng tio̍h sóe i ê saⁿ ;  kìⁿ-nā bong hit ê tû-khì lâ-sâm ê chúi-ê ,  tek-khak bô chheng-khì kàu ê-hng , 22 Kìⁿ-nā bô chheng-khì ê lâng só͘ bong-tio̍h-ê ,  chiū bô chheng-khì ;  bong-tio̍h i ê ,  tek-khak bô chheng-khì kàu ê-hng , 
