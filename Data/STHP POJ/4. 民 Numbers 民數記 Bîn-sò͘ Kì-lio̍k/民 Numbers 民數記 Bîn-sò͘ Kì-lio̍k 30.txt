1 Mô͘-se hoan-hù Í-sek-lia̍t ta̍k chi-phài ê thâu-lâng ,  kā in kóng ,  Iâ-hô-hoa só͘ bēng-lēng-ê sī án-ni , 2 Lâng nā tùi Iâ-hô-hoa hē-goān ,  á-sī chiù-chōa ,  ēng chi̍t ê iok ka-kī iok-sok ,  chiū m̄-thang thun-chia̍h i ê ōe ,  tio̍h chiàu i ê chhùi só͘ kóng-chhut-ê ,  it-chīn kiâⁿ i , 3 Cha-bó͘-gín-á siàu-liân iáu tī lāu-pē ê ke ê sî ,  nā tùi Iâ-hô-hoa hē-goān ,  ēng iok lâi ka-kī iok-sok , 4 i ê lāu-pē thiaⁿ-kìⁿ i só͘ hē ê goān ,  kap iok-sok ka-kī ê iok ,  i ê lāu-pē nā chēng-chēng bô chhap i ,  i só͘ hē chiah ê goān tek-khak sêng-li̍p ,  i só͘ ka-kī iok-sok ê iok ,  iā tek-khak sêng-li̍p , 5 Chóng-sī lāu-pē thiaⁿ-kìⁿ ê ji̍t ,  bô ún-chún i ,  i só͘ hē chiah ê goān kap ka-kī iok-sok hiah ê iok ,  lóng bô sêng-li̍p ;  Iâ-hô-hoa iā beh sià-bián i ,  in-ūi i ê lāu-pē bô ún-chún , 6 I chhut-kè ê sî ,  nā í-keng ū hē-goān ,  á-sī i ê chhùi sûi-piān kóng-chhut iok-sok ka-kī ê ōe tī i ê sin-chiūⁿ ; 7 i ê tiōng-hu nā thiaⁿ-kìⁿ ,  iā tī thiaⁿ-kìⁿ ê ji̍t chēng-chēng bô chhap i ,  chiū i só͘ hē chiah ê goān ,  tek-khak sêng-li̍p ;  i ka-kī iok-sok ê iok ,  iā tek-khak sêng-li̍p , 8 Chóng-sī i ê tiōng-hu thiaⁿ-kìⁿ ê ji̍t ,  bô ún-chún i ,  chiū hòe-bô i só͘ hē ê goān ,  kap i ê chhùi sûi-piān kóng-chhut iok-sok ka-kī ê ōe ,  Iâ-hô-hoa iā beh sià-bián i , 9 Chiú-kóaⁿ hū-jîn-lâng ,  á-sī siū lī-chhut ê hū-jîn-lâng ,  só͘ hē ê goān ,  kap i ka-kī iok-sok ê ōe ,  lóng beh sêng-li̍p tī i ê sin-chiūⁿ , 10 Hū-jîn-lâng nā tī tiōng-hu ê chhù hē-goān ,  á-sī chiù-chōa ,  ēng iok lâi iok-sok ka-kī , 11 tiōng-hu thiaⁿ-kìⁿ ,  chēng-chēng bô chhap i ,  iā bô m̄ ún-chún ,  i só͘ hē chiah ê goān lóng beh sêng-li̍p ,  iā i iok-sok ka-kī ê iok iā beh sêng-li̍p , 12 Chóng-sī tiōng-hu thiaⁿ-kìⁿ ê ji̍t ,  nā kā i hòe-bô ,  kìⁿ-nā i ê chhùi só͘ chhut ê ,  he̍k-sī só͘ hē ê goān ,  á-sī ka-kī iok-ê ,  chiū lóng bōe sêng-li̍p ;  in-ūi i ê tiōng-hu í-keng hòe-bô i ;  Iâ-hô-hoa iā beh sià-bián i , 13 Kìⁿ-nā só͘ hē ê goān ,  kap iok-sok ê chiù-chōa ,  lâi khek-khó͘ ka-kī ,  i ê tiōng-hu thang sêng-li̍p i ,  i ê tiōng-hu iā thang hòe-bô i , 14 Chóng-sī i ê tiōng-hu ji̍t-ji̍t chēng-chēng bô chhap i ,  chiū sêng-li̍p i só͘ hē hiah ê goān ,  kap iok-sok i ê ōe ,  in-ūi i ê tiōng-hu thiaⁿ-kìⁿ ê ji̍t chēng-chêng bô chhap i ,  i chiū sêng-li̍p i , 15 Chóng-sī tiōng-hu thiaⁿ-kìⁿ liáu-āu hòe-bô i ,  chiū i tio̍h tam-tng hū-jîn-lâng ê chōe , 16 Chiah-ê sī Iâ-hô-hoa só͘ bēng-lēng Mô͘-se ê ,  lūn-khí tiōng-hu tùi tī hū-jîn-lâng ,  lāu-pē tùi tī siàu-liân ê cha-bó͘-kiáⁿ tòa tī ke-lāi ê kui-lē , 
