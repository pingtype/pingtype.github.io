1 Í-sek-lia̍t lâng tiàm tī Si̍p-têng ,  peh-sìⁿ chiū kap Mô͘-ap ê cha-bó͘-gín-á kiâⁿ îm-loān , 2 In hiàn-chè in ê siōng-tè ,  chhiáⁿ peh-sìⁿ lâi hù ,  peh-sìⁿ chia̍h in ê chè-mi̍h ,  sòa kūi-pài in ê siōng-tè , 3 Í-sek-lia̍t lâng kap Pa-le̍k-pí-jíⁿ liân-ha̍p ;  Iâ-hô-hoa chiū tùi Í-sek-lia̍t lâng hoat siū-khì , 4 Iâ-hô-hoa tùi Mô͘-se kóng ,  Chiong peh-sìⁿ lóng-chóng ê cho̍k-tiúⁿ ,  tng-thâu pe̍h-ji̍t tiàu-sí tī Iâ-hô-hoa ê bīn-chêng ,  hō͘ Iâ-hô-hoa ê tōa siū-khì thang tùi Í-sek-lia̍t siau-bô , 5 Mô͘-se chiū tùi Í-sek-lia̍t ê sím-phòaⁿ-koaⁿ kóng ,  Kìⁿ-nā sio̍k lín ê lâng ,  ū kap Pa-le̍k-pí-jíⁿ liân-ha̍p-ê lín tio̍h thâi-sí i , 6 Mô͘-se kap Í-sek-lia̍t hōe-chiòng tú-á tī hōe-bō͘ mn̂g-kháu teh-khàu ê sî ,  hut-jiân ū Í-sek-lia̍t tiong chi̍t-lâng ,  tng in ba̍k-chiu chêng tòa chi̍t ê Bí-tiân ê hū-jîn-lâng kàu i ê hiaⁿ-tī hia , 7 Chè-si A-lûn ê sun ,  Í-lī-a-sat ê kiáⁿ ,  Hui-nî-hap khòaⁿ-kìⁿ ,  chiū tùi hōe-tiong khí-lâi ,  chhiú-ni̍h kia̍h chhiuⁿ ; 8 tè Í-sek-lia̍t lâng ji̍p têng-á-lāi ,  chha̍k-sí nn̄g-lâng ,  chiū-sī chha̍k-thàu Í-sek-lia̍t lâng kap hit ê hū-jîn-lâng ê pak-tó͘ ;  án-ni ,  tī Í-sek-lia̍t lâng ê tiong-kan un-e̍k chiū soah , 9 Hit-sî tú-tio̍h un-e̍k sí-ê ,  nn̄g-bān sì-chheng lâng , 10 Iâ-hô-hoa hoan-hù Mô͘-se kóng , 11 Chè-si A-lûn ê sun ,  Í-lī-a-sat ê kiáⁿ ,  Hui-nî-hap hō͘ Góa só͘ hoat ê siū-khì siau-bô tī Í-sek-lia̍t lâng ,  in-ūi i tī in tiong-kan ,  ēng Góa ê tò͘-khī chòe tò͘-khī ,  hō͘ Góa tī tò͘-khī-tiong bô bia̍t-bô in , 12 Só͘-í lí tio̍h kóng ,  Khòaⁿ ah ,  Góa ēng Góa pêng-an ê iok siúⁿ-sù i ; 13 beh chòe i kap i ê hō͘-è éng-oán chòe chè-si ê chit ê iok ,  in-ūi i ūi-tio̍h i ê Siōng-tè ū tò͘-khī ê sim ,  koh ūi-tio̍h Í-sek-lia̍t lâng sio̍k-chōe , 14 Hit ê siū-thâi ê Í-sek-lia̍t lâng ,  chiū-sī kap Bí-tiân ê hū-jîn-lâng saⁿ-kap siū chha̍k-sí-ê ,  miâ-kiò Sim-lī ,  sī Sat-lō͘ ê kiáⁿ ,  sī Se-biān chi-phài-tiong chi̍t-cho̍k ê siú-léng , 15 Hit ê siū chha̍k-sí Bí-tiân ê hū-jîn-lâng miâ-kiò Ko-su-pí ,  sī So͘-jíⁿ ê cha-bó͘-kiáⁿ ;  chit ê So͘-jíⁿ sī Bí-tiân ê peh-sìⁿ chi̍t-cho̍k ê thâu-lâng , 16 Iâ-hô-hoa hoan-hù Mô͘-se kóng , 17 Lí tio̍h khún-pek Bí-tiân lâng ,  koh phah in ; 18 in-ūi in ēng khúi-khiat ê kè-bô͘ khún-pek lín ,  tī Pí-jíⁿ ê sū ,  kap in ê chí-bē ,  Bí-tiân siú-léng ê cha-bó͘-kiáⁿ ,  Ko-su-pí ê sū ,  ēng khúi-khiat ê kè-bô͘ ín-iú lín ;  chit ê Ko-su-pí ,  tng un-e̍k liû-hêng ê ji̍t ,  in-ūi Pí-jíⁿ ê sū í-keng siū chha̍k-sí , 
