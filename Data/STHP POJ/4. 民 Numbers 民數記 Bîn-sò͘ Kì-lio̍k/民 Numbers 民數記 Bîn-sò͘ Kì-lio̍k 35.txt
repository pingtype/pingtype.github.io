1 Iâ-hô-hoa tī Mô͘-ap ê pîⁿ-iûⁿ ,  Iok-tàn hô-piⁿ ,  Iâ-lī-ko tùi-bīn ,  hoan-hù Mô͘-se kóng , 2 Lí bēng-lēng Í-sek-lia̍t lâng ,  tio̍h tùi in só͘ tit-tio̍h ê gia̍p ,  ēng siâⁿ hō͘ Lī-bī lâng khiā-khí ;  iā tio̍h ēng siâⁿ sì-ûi ê kau-iá hō͘ Lī-bī lâng , 3 Siâⁿ beh hō͘ in khiā-khí ;  kau-iá beh chòe in ê gû ,  iûⁿ ,  châi-bu̍t ,  kap ta̍k-iūⁿ cheng-siⁿ ê lō͘-ēng , 4 Lín só͘ hō͘ Lī-bī lâng siâⁿ-gōa ê kau-iá ,  tùi siâⁿ-kha sì-ûi niû-chhut chi̍t-chheng tiú , 5 Lí tī siâⁿ-gōa niû i ,  tang-sì nn̄g-chheng tiú ,  lâm-sì nn̄g-chheng tiú ,  sai-sì nn̄g-chheng tiú ,  pak-sì nn̄g-chheng tiú ,  siâⁿ tī tiong-ng ;  che sī beh hō͘ in chòe siâⁿ ê kau-iá , 6 Lín só͘ hō͘ Lī-bī lâng hiah ê siâⁿ ,  kî-tiong tio̍h la̍k ê tô-siám ê siâⁿ ;  lín tio̍h siat-li̍p i ,  hō͘ thâi-sí lâng-ê thang tô-cháu tī-hia ;  chiah-ê í-gōa ,  tio̍h koh hō͘ in sì-cha̍p-jī ê siâⁿ , 7 Lín tio̍h hō͘ Lī-bī lâng ê siâⁿ ,  kiōng sì-cha̍p-poeh ;  siâⁿ kap kau-iá ,  lóng tio̍h hō͘ in , 8 Lūn-kàu lín tùi Í-sek-lia̍t lâng ê sán-gia̍p-tiong ,  só͘ hō͘ Lī-bī lâng ê siâⁿ ,  tùi gia̍p chōe-ê ,  chhú khah-chōe siâⁿ ,  tùi gia̍p chió-ê ,  chhú chió ;  kok chiàu só͘ sêng-chiap ê gia̍p poah-chhut siâⁿ hō͘ Lī-bī lâng , 9 Iâ-hô-hoa hoan-hù Mô͘-se kóng , 10 Lí tio̍h hoan-hù Í-sek-lia̍t lâng ,  kā in kóng ,  Lín kè Iok-tàn hô ,  ji̍p Ka-lâm tōe , 11 chiū tio̍h poah-chhut kúi ê siâⁿ ,  hō͘ lín chòe tô-siám ê siâⁿ ,  hō͘ chhò-gō͘ thâi-sí lâng ê hiong-sin thang tô-cháu tī-hia , 12 Chiah ê siâⁿ thang hō͘ lín siám-pī hit ê pò-siû ê lâng ,  hō͘ hiong-sin bô tì-kàu sí ;  thèng-hāu i khiā tī hōe-chiòng ê bīn-chêng siū sím-phòaⁿ , 13 Lín só͘ poah-chhut-lâi ê siâⁿ ,  tio̍h chòe lín la̍k ê tô-siám ê siâⁿ , 14 Tī Iok-tàn hô-gōa tio̍h poah-chhut saⁿ ê siâⁿ ,  tī Ka-lâm tōe iā tio̍h poah-chhut saⁿ ê siâⁿ ,  chòe tô-siám ê siâⁿ , 15 Chit la̍k ê siâⁿ tio̍h hō͘ Í-sek-lia̍t lâng ,  kap in tiong-kan ê chhut-gōa lâng ,  kap kià-kha-ê ,  chòe tô-siám ê lō͘-ēng ;  hō͘ chhò-gō͘ thâi-lâng-ê thang cháu-khì hia , 16 Siat-sú lâng ēng thih-khì phah lâng ,  tì-kàu sí ,  i chiū-sī hiong-hoān ,  hiong-hoān tek-khak tio̍h hō͘ i sí , 17 I ê chhiú nā ēng ōe hō͘ lâng sí ê chio̍h tìm lâng ,  tì-kàu lâng sí ,  i chiū-sī hiong-hoān ,  hiong-hoān tek-khak tio̍h sí , 18 I ê chhiú nā ēng ōe hō͘ lâng sí ê chhâ phah lâng ,  tì-kàu lâng sí ,  i chiū-sī hiong-hoān ,  hiong-hoān tek-khak tio̍h sí , 19 Pò jîn-bēng-ê ,  pún-sin tio̍h thâi-sí hit ê hiong-hoān ;  chi̍t-ē tú-tio̍h-i chiū tio̍h thâi i , 20 Lâng nā oàn-hūn hit-lâng lâi kā i chhia-tó ,  á-sī bih-teh ēng-mi̍h tìm i ,  tì-kàu sí ; 21 kiám-chhái in-ūi hia̍p-hūn ēng chhiú phah lâng tì-kàu sí ,  chiū hit ê phah-lâng-ê tek-khak tio̍h sí ,  in-ūi i chin-chiàⁿ sī hiong-hoān ,  pò jîn-bēng-ê tú-tio̍h hiong-hoān ,  chiū thâi-sí i , 22 Siat-sú lâng bô hia̍p-hūn ,  hut-jiân chhia i ,  á-sī bô bih-teh ,  ēng mi̍h tìm i ; 23 á-sī bô khòaⁿ-kìⁿ ê sî ,  ēng ōe-phah-sí lâng ê chio̍h-thâu tìm-tio̍h i ,  lâi tì-kàu sí ,  kap i pún bô oan-siû ,  iā bô ì-sù beh hāi i , 24 hōe-chiòng chiū tio̍h chiàu hiah ê hoat-tō͘ ,  tī phah-sí-lâng-ê kap pò jîn-bēng-ê ê tiong-kan sím-phòaⁿ i , 25 Hōe-chiòng tio̍h kiù hit ê chhò-gō͘ thâi-lâng-ê thoat-lī pò jîn-bēng-ê ê chhiú ;  hōe-chiòng iā tio̍h hō͘ i tò-tńg i só͘ cháu-ji̍p tô-siám ê siâⁿ ,  i tio̍h tiàm tī hí lāi-bīn ,  thèng-hāu kàu boah sèng-iû ê chè-si-thâu sí , 26 Chóng-sī chhò-gō͘ thâi-sí-lâng-ê ,  bô-lūn cháiⁿ-iūⁿ ,  nā chhut-khì i só͘ cháu-ji̍p tô-siám ê siâⁿ ê kéng-gōa , 27 pò-jîn-bēng-ê nā tī tô-siám ê siâⁿ ê kéng-gōa tú-tio̍h i ,  lâi thâi-sí hit ê hiong-hoān ,  pò-jîn-bēng-ê chiū bô thâi-sí lâng ê chōe , 28 In-ūi i eng-kai tio̍h tiàm i tô-siám ê siâⁿ ,  thèng-hāu chè-si-thâu sí ;  chè-si-thâu sí liáu-āu ,  chhò-gō͘ thâi-lâng-ê chiah thang tò-khì i sán-gia̍p ê tōe , 29 Che tī lín it-chhè khiā-khí ê só͘-chāi beh chòe lín ta̍k sè-tāi ê hoat-lu̍t , 30 Kìⁿ-nā thâi-sí lâng ,  hit ê hiong-hoān tio̍h chiàu kúi-nā ê kan-chèng ê lâng ê ōe lâi hō͘ i sí ;  nā chí-ū chi̍t-lâng chòe kan-chèng ,  chiū m̄-thang hō͘ lâng sí , 31 Thâi-sí-lâng hoān-tio̍h sí-chōe ê ,  lín m̄-thang siu sio̍k-hôe sìⁿ-miā ê kè-chîⁿ ;  tek-khak tio̍h hō͘ i sí , 32 Hit ê cháu kàu tô-siám ê siâⁿ ê lâng ,  lín m̄-thang kā i the̍h sio̍k-hôe ê kè ,  hō͘ i tī chè-si bē sí ê tāi-seng ,  koh lâi tiàm pún-tōe , 33 Án-ni ,  lín chiū bô phah lâ-sâm lín só͘ khiā-khí ê tōe ;  in-ūi huih sī phah lâ-sâm tōe ê ;  nā ū huih lâu tī tōe-ni̍h ,  siat-sú m̄-sī lâu hit ê thâi-lâng-ê ê huih ,  hit ê tōe chiū bōe tit-tio̍h chheng-khì , 34 Lín m̄-thang phah lâ-sâm lín só͘ tiàm ê tōe ,  chiū-sī Góa tiàm tī hit tiong-kan ê tōe ;  in-ūi Góa Iâ-hô-hoa tiàm tī Í-sek-lia̍t lâng ê tiong-kan , 
