1 Í-sek-lia̍t lâng khí-sin ,  chat-iâⁿ tī Mô͘-ap ê pîⁿ-iûⁿ ,  tī Iok-tàn hô-gōa ,  Iâ-lī-ko ê tùi-bīn , 2 Se-phoat ê kiáⁿ Pa-le̍k khòaⁿ-kìⁿ Í-sek-lia̍t lâng tùi A-mô͘-lī lâng só͘ kiâⁿ it-chhè ê sū , 3 Mô͘-ap chin kiaⁿ hit ê peh-sìⁿ ,  in-ūi in chin-chōe ;  Mô͘-ap in-ūi Í-sek-lia̍t peh-sìⁿ ,  sim chiū tio̍h-kip , 4 Mô͘-ap kā Bí-tiân ê tiúⁿ-ló kóng ,  Taⁿ chit-kûn ê lâng beh it-chīn chia̍h lán sì-ûi só͘ ū ê ,  chhin-chhiūⁿ gû chia̍h chhân-ni̍h ê chháu chi̍t-poaⁿ ;  hit-sî Se-phoat ê kiáⁿ Pa-le̍k chòe Mô͘-ap ông , 5 I chhe sù-chiá khì Tōa-hô-piⁿ ê Pî-toa̍t ,  kàu Pí-jíⁿ ê kiáⁿ Pa-lân ê pún só͘-chāi kiò i lâi ,  kóng ,  Khòaⁿ ah ,  ū chi̍t ê peh-sìⁿ tùi Ai-ki̍p chhut-lâi ;  khòaⁿ ah ,  in jia-móa tōe-bīn ,  iā khiā-khí tī góa ê tùi-bīn , 6 Taⁿ chhiáⁿ lí lâi ,  kā góa chiù-chó͘ chit ê peh-sìⁿ ,  in-ūi in pí góa khah-kiông ;  kiám-chhái góa ōe phah lâi khah-iâⁿ in ,  kóaⁿ in chhut chit ê só͘-chāi ;  in-ūi góa chai lí só͘ chiok-hok ê  ,  chiū tit-tio̍h hok-khì ,  lí só͘ chiù-chó͘ ê ,  chiū siū chiù-chó͘ , 7 Mô͘-ap tiúⁿ-ló kap Bí-tiân ê tiúⁿ-ló ,  chiū khí-sin ,  chhiú tòa pok-kòa ê lé ,  khì kàu Pa-lân hia ,  chiong Pa-le̍k ê ōe kā i kóng , 8 I tùi in kóng ,  Kim-mî lín hioh chia ;  chiàu Iâ-hô-hoa só͘ hoan-hù góa ê ,  góa beh hê-hok lín ,  Mô͘-ap ê siú-léng chiū hioh tī Pa-lân hia , 9 Siōng-tè lîm-kàu Pa-lân ,  mn̄g i kóng ,  Kap lí tòa hiah ê lâng sī chī-chūi?10 Pa-lân ìn Siōng-tè kóng ,  Sī Mô͘-ap ông Se-phoat ê kiáⁿ chhe lâng kàu góa chia ,  kóng , 11 Khòaⁿ ah ,  ū peh-sìⁿ tùi Ai-ki̍p lâi ,  jia-móa tōe-bīn ;  chhiáⁿ lí lâi kā góa chiù-chó͘ in ,  kiám-chhái góa ōe thâi-iâⁿ in ,  kóaⁿ in chhut-khì , 12 Siōng-tè tùi Pa-lân kóng ,  Lí m̄-thang kap in khì ,  iā m̄-thang chiù-chó͘ chit ê peh-sìⁿ ;  in-ūi in sī tit-tio̍h hok-khì-ê , 13 Pa-lân chheng-chá khí-lâi ,  tùi Pa-le̍k ê siú-léng kóng ,  Lín tò-khì lín ê só͘-chāi ,  in-ūi Iâ-hô-hoa m̄-chún góa kap lín khì , 14 Mô͘-ap ê siú-léng chiū khí-lâi ,  tò-khì Pa-le̍k hia ,  kóng ,  Pa-lân m̄-khéng kap goán lâi , 15 Pa-le̍k koh chhe siú-léng ,  pí chêng khah-chōe ,  khah chun-kùi-ê , 16 In kàu Pa-lân hia ,  tùi i kóng ,  Se-phoat ê kiáⁿ Pa-le̍k án-ni kóng ,  Kiû lí m̄-thang hō͘ sím-mi̍h tāi-chì chó͘-tòng lí bô lâi góa chia , 17 In-ūi góa beh hō͘ lí tit-tio̍h ke̍k-tōa ê chun-kùi ;  kìⁿ-nā lí tùi góa kóng sím-mi̍h ,  góa beh chiàu án-ni kiâⁿ ;  só͘-í chhiáⁿ lí lâi ,  kā góa chiù-chó͘ chit ê peh-sìⁿ , 18 Pa-lân tùi Pa-le̍k chiah ê jîn-sîn kóng ,  Pa-le̍k chiū nā ēng móa-chhù ê kim-gûn hō͘ góa ,  góa iā m̄-káⁿ pôaⁿ-kè góa ê Siōng-tè ê bēng-lēng ,  lâi ke-kiám kiâⁿ , 19 Chhiáⁿ lín kim-mî koh hioh chia ,  thèng-hāu góa chai Iâ-hô-hoa koh kā góa kóng sím-mi̍h , 20 Hit-mî Siōng-tè lîm-kàu Pa-lân hia kóng ,  Chiah ê lâng nā lâi kiò lí ,  lí chiū khí-lâi kap i khì ;  chóng-sī Góa só͘ beh kā lí kóng ê ,  lí tio̍h chun-thàn , 21 Pa-lân chá-khí khí-lâi ,  pī-pān lû ;  kap Mô͘-ap ê siú-léng saⁿ-kap khì , 22 Siōng-tè ,  in-ūi i khì ,  chiū siū-khì ;  Iâ-hô-hoa ê sù-chiá khiā tī lō͘-ni̍h lâi tí-te̍k i ;  i khiâ lû ,  nn̄g ê lô͘-po̍k kun-tè i , 23 Lû khòaⁿ-kìⁿ Iâ-hô-hoa ê sù-chiá khiā tī lō͘-ni̍h ,  chhiú-ni̍h pu̍ih to ;  lû chiū tùi lō͘-ni̍h siám ji̍p hn̂g ;  Pa-lân chiū phah lû beh hō͘ i kui goân-lō͘ , 24 Iâ-hô-hoa ê sù-chiá chiū khiā tī phû-tô-hn̂g ê oe̍h-lō͘ ,  chit-pêng ū chhiûⁿ ,  hit-pêng iā ū chhiûⁿ , 25 Lû khòaⁿ-kìⁿ Iâ-hô-hoa ê sù-chiá ,  chiū siám-óa hit ê chhiûⁿ ,  khoeh Pa-lân ê kha tī chhiûⁿ-ni̍h ;  Pa-lân chiū koh phah i , 26 Iâ-hô-hoa ê sù-chiá koh chìn-chêng khì ,  khiā tī oe̍h-oe̍h ê só͘-chāi ,  siang-pêng bô lō͘ thang oat , 27 Lû khòaⁿ-kìⁿ Iâ-hô-hoa ê sù-chiá ,  chiū phak tī Pa-lân ê ē-tóe ,  Pa-lân hoat siū-khì ,  ēng koáiⁿ-á phah lû , 28 Iâ-hô-hoa khui lû ê chhùi ,  lû tùi Pa-lân kóng ,  Góa tùi lí chòe sím-mi̍h ,  lí kéng-jiân phah góa chí saⁿ-pái ah?29 Pa-lân tùi lû kóng ,  In-ūi lí hì-lāng góa ;  góa hūn chhiú-ni̍h bô to ;  ū ,  chiū kā lí thâi-sí , 30 Lû tùi Pa-lân kóng ,  Góa kiám m̄-sī lí ê lû ,  lí it-seng só͘ khiâ-ê mah? góa pêng-sò͘ bat tùi lí án-ni kiâⁿ mah? Pa-lân kóng ,  Bô , 31 Hit-sî Iâ-hô-hoa khui Pa-lân ê ba̍k-chiu ,  i chiū khòaⁿ-kìⁿ Iâ-hô-hoa ê sù-chiá khiā tī lō͘-ni̍h ,  chhiú pu̍ih to ;  Pa-lân chiū àⁿ-thâu phak tī tōe-ni̍h , 32 Iâ-hô-hoa ê sù-chiá tùi i kóng ,  Lí siáⁿ-sū chí saⁿ-pái phah lí ê lû ah? Khòaⁿ ah ,  góa chhut-lâi tí-te̍k lí ,  in-ūi lí tī góa ê bīn-chêng só͘ kiâⁿ ê ,  sī pōe-ge̍k , 33 Lû khòaⁿ-kìⁿ góa ,  chiū siám-pī góa chí saⁿ-pái ;  siat-sú lû bô siám-pī góa ,  góa í-keng thâi-sí lí ,  hō͘ lû oa̍h-teh , 34 Pa-lân tùi Iâ-hô-hoa ê sù-chiá kóng ,  Góa ū hoān-chōe lah ,  góa m̄-chai lí khiā tī lō͘-ni̍h chó͘-tòng góa ;  lí nā bô hoaⁿ-hí góa khì ,  góa chiū tò-tńg-khì , 35 Iâ-hô-hoa ê sù-chiá tùi Pa-lân kóng ,  Lí kap chiah ê lâng khì ;  chóng-sī lí chí-ū thang kóng góa só͘ beh tùi lí kóng-ê ,  Pa-lân chiū kap Pa-le̍k ê siú-léng saⁿ-kap khì , 36 Pa-le̍k thiaⁿ-kìⁿ Pa-lân lâi ,  chiū khì Mô͘-ap siâⁿ ngiâ-chih i ;  chit ê siâⁿ sī tī piⁿ-kài ê ke̍k-thâu ,  tī A-lùn ê piⁿ-thâu , 37 Pa-le̍k tùi Pa-lân kóng ,  Góa kiám m̄-sī chhiat-chhiat chhe lâng kàu lí hia khì kiò lí mah? Lí siáⁿ-sū bô lâi góa chia ah? góa kiám bô chin-chiàⁿ ōe hō͘ lí chun-kùi mah?38 Pa-lân ìn Pa-le̍k kóng ,  Góa taⁿ lâi kàu lí chia ,  góa kiám ū koân ōe kóng sím-mi̍h ah? Siōng-tè ēng sím-mi̍h ōe kau-tài góa ,  góa chiū kóng i , 39 Pa-lân kap Pa-le̍k saⁿ-kap kiâⁿ ,  lâi kàu Ki-lia̍t-ô͘-só , 40 Pa-le̍k thâi gû-iûⁿ hiàn-chè ,  chiū sàng hō͘ Pa-lân í-ki̍p kap i tī-teh ê siú-léng , 41 Kàu keh chá-khí ,  Pa-le̍k chhōa Pa-lân kàu Pa-le̍k ê koâiⁿ-ūi ;  Pa-lân tùi hia khòaⁿ Í-sek-lia̍t peh-sìⁿ ke̍k-thâu ê só͘-chāi , 
