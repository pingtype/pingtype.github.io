1 Iâ-hô-hoa hoan-hù Mô͘-se kóng , 2 Lí tio̍h bēng-lēng Í-sek-lia̍t lâng hō͘ it-chhè hoān-tio̍h thái-ko-ê ,  hoān-tio̍h hā-siau-chèng ê ,  kap in-ūi sí-si bô chheng-khì ê ,  lóng chhut-khì iâⁿ-gōa , 3 Bô-lūn lâm-lú lín lóng tio̍h hō͘ in chhut-khì ,  chiū-sī chhut-khì kàu iâⁿ-gōa ,  bián-tit phah lâ-sâm in ê iâⁿ-pôaⁿ ,  in-ūi Góa khiā-khí tī in ê tiong-kan , 4 Í-sek-lia̍t lâng chiàu án-ni kiâⁿ ,  hō͘ in chhut-khì iâⁿ-gōa ;  Iâ-hô-hoa án-ni hoan-hù Mô͘-se ,  Í-sek-lia̍t lâng chiū án-ni kiâⁿ , 5 Iâ-hô-hoa hoan-hù Mô͘-se kóng , 6 Lí tio̍h kā Í-sek-lia̍t lâng kóng ,  Bô-lūn lâm-lú ,  nā kiâⁿ lâng só͘ kiâⁿ ê chōe ,  tì-kàu kan-hoān Iâ-hô-hoa ,  hit-lâng chiū ū chōe , 7 In tio̍h jīn in só͘ hoān ê chōe ,  chiàu siàu-gia̍h pê i ,  lēng-gōa ke gō͘-hūn ê chi̍t-hūn ,  kui hō͘ i só͘ khek-khui ê lâng , 8 Chóng-sī hit-lâng nā bô chhin-lâng thang niá-siū in-ūi chōe só͘ pê ê ,  chiū hit-ê in-ūi chōe só͘ pê ê ,  tio̍h hêng hō͘ Iâ-hô-hoa ,  lâi kui chè-si ;  lūn hit-chiah sio̍k-chōe ê iûⁿ-káng ,  chiū-sī ēng lâi kā i sio̍k-chōe-ê ,  sī sǹg chāi-gōa , 9 Í-sek-lia̍t lâng it-chhè ê sèng-mi̍h tiong ,  só͘ hōng hō͘ chè-si ê kú-chè ,  lóng tio̍h kui hō͘ chè-si , 10 Kìⁿ-nā lâng só͘ hun-piat chòe-sèng ê mi̍h ,  tio̍h kui hō͘ chè-si ;  lâng ēng sím-mi̍h hō͘ chè-si ê ,  lóng tio̍h kui tī i , 11 Iâ-hô-hoa hoan-hù Mô͘-se kóng , 12 Lí tio̍h hoan-hù Í-sek-lia̍t lâng tùi i kóng ,  Lâng ê bó͘ nā kiâⁿ-chhò tek-chōe i ê tiōng-hu , 13 ū lâng kap i kiâⁿ-îm ,  sū-chêng pì-bi̍t ,  i ê tiōng-hu m̄-chai ,  iā bô lō͘-chhut ;  chóng-sī i siū phah lâ-sâm ,  iā bô lâng chòe kan-chèng ,  iā bô lia̍h-tio̍h i , 14 i ê tiōng-hu siⁿ-khí giâu-gî ê sim ,  giâu-gî i ê bó͘ ,  i ê bó͘ sī phah lâ-sâm ;  á-sī i ê tiōng-hu siⁿ-khí giâu-gî ê sim ,  giâu-gî i ê bó͘ ,  i ê bó͘ pēng-bô siū phah lâ-sâm , 15 hit ê lâng tio̍h chhōa i ê bó͘ kàu chè-si hia ,  iā ūi-tio̍h i tòa tōa-be̍h ê mī-hún i-hoat cha̍p-hūn-chi̍t chòe i ê lé-mi̍h ,  m̄-thang thîn iû ,  iā m̄-thang chham jú-hiuⁿ ,  in-ūi che sī giâu-gî ê sò͘-chè ,  sī kì-tit ê sò͘-chè ,  hō͘ lâng ōe kì-tit chōe , 16 Chè-si tio̍h hō͘ hit ê hū-jîn-lâng kūn-óa lâi ,  hō͘ i khiā tī Iâ-hô-hoa ê bīn-chêng , 17 Chè-si tio̍h ēng sèng ê chúi tóe tī hûi ê khì-kū-lāi ,  koh tùi hōe-bō͘ ê thô͘-kha the̍h chi̍t tiám-á thô͘-hún ,  hē tī chúi-tiong , 18 Chè-si tio̍h hō͘ hit ê hū-jîn-lâng khiā tī Iâ-hô-hoa ê bīn-chêng ,  phah-sòaⁿ hū-jîn-lâng ê thâu-mn̂g ,  chiong kì-tit ê sò͘-chè ,  chiū-sī giâu-gî ê sò͘-chè ,  hē tī i ê chhiú-tiong ;  chè-si ê chhiú tio̍h the̍h tì-kàu chiù-chó͘ ê khó͘-chúi , 19 Chè-si tio̍h kah hū-jîn-lâng chiù-chōa ,  tùi i kóng ,  Nā bô lâng kap lí kiâⁿ-îm ,  lí í-keng siū tiōng-hu ê iok-sok ,  bô kiâⁿ-chhò tì-kàu phah lâ-sâm ,  lí chiū kap chit ê chiù-chó͘ ê khó͘-chúi bô kan-sia̍p , 20 Chóng-sī lí í-keng siū tiōng-hu ê iok-sok ,  nā ū kiâⁿ-chhò siū phah lâ-sâm ,  tī lí ê tiōng-hu í-gōa ū lâng kap lí kiâⁿ-îm ; 21 chè-si chiū hō͘ hū-jîn-lâng ēng chiù-chó͘ lâi chiù-chōa ,  chè-si tùi hū-jîn-lâng kóng ,  Iâ-hô-hoa hō͘ lí ê tōa-thúi nōa ,  pak-tó͘ tiòng ê sî ,  goān Iâ-hô-hoa hō͘ lí tī lí ê peh-sìⁿ-tiong chiâⁿ-chòe chiù-chó͘ ,  chiâⁿ-chòe chiù-chōa ê ōe-pìⁿ , 22 Koh chit-ê tì-kàu chiù-chó͘ ê chúi beh ji̍p lí ê tn̂g-á-lāi ,  hō͘ lí ê pak-tó͘ tiòng ,  tōa-thúi nōa ;  hū-jîn-lâng tio̍h ìn kóng ,  A-bēng ,  A-bēng , 23 Chè-si tio̍h siá chiah ê chiù-chó͘ ê ōe tī chheh-ni̍h ,  ēng hiah ê jī boa̍h-ji̍p tī khó͘-chúi-ni̍h , 24 Koh hō͘ hū-jîn-lâng lim chit ê chiù-chó͘ ê khó͘-chúi ,  tì-kàu chiù-chó͘ ê chúi ji̍p i ê lāi-bīn chiâⁿ-chòe khó͘ , 25 Chè-si tio̍h tùi hū-jîn-lâng ê chhiú the̍h giâu-gî ê sò͘-chè ,  iô hit ê sò͘-chè tī Iâ-hô-hoa ê bīn-chêng ,  tòa kàu tôaⁿ-chêng , 26 Chè-si tio̍h tùi sò͘-chè-tiong the̍h-chhut chi̍t-pé chòe kì-liām ,  sio tī tôaⁿ-téng ,  jiân-āu hō͘ hū-jîn-lâng lim chit ê chúi , 27 Í-keng hō͘ hū-jîn-lâng lim hit ê chúi ,  i nā siū bak lâ-sâm tek-chōe i ê tiōng-hu ,  chit-ê tì-kàu chiù-chó͘ ê chúi beh ji̍p i ê lāi-bīn ,  chiâⁿ-chòe khó͘ ;  i ê pak-tó͘ chiū beh kó͘-tiòng ,  tōa-thúi chiū beh nōa ,  hit ê hū-jîn-lâng chiū beh tī i ê peh-sìⁿ-tiong chiâⁿ-chòe chiù-chó͘ ê ōe-pìⁿ , 28 Nā hū-jîn-lâng bô siū phah lâ-sâm ,  si̍t-chāi sī chheng-khì ,  chiū bián siū chai-ē ,  koh beh hoâi-īn , 29 Bó͘ í-keng siū tiōng-hu ê iok-sok ,  nā ū kiâⁿ-chhò bak-tio̍h lâ-sâm ,  che chiū-sī giâu-gî ê lē , 30 Á-sī lâng siⁿ-chhut giâu-gî ê sim ,  lâi giâu-gî i ê bó͘ ,  chiū tio̍h hō͘ i ê bó͘ khiā tī Iâ-hô-hoa ê bīn-chêng ,  chè-si chiū tio̍h kā i chīn chit ê lē lâi kiâⁿ , 31 Án-ni ta-po͘-lâng chiū bô chōe ,  hū-jîn-lâng tio̍h tam-tng ka-kī ê chōe , 
