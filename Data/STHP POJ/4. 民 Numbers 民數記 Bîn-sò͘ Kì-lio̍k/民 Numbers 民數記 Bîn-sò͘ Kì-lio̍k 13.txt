1 Iâ-hô-hoa hoan-hù Mô͘-se kóng , 2 Lí tio̍h chhe lâng khì thau-khòaⁿ Góa só͘ sù hō͘ Í-sek-lia̍t lâng ê Ka-lâm tōe ,  tio̍h tùi in chó͘-kong ta̍k chi-phài tiong chhe chi̍t-lâng ,  lóng sī tī in tiong-kan chòe siú-léng ê , 3 Mô͘-se chiū chiàu Iâ-hô-hoa ê bēng-lēng ,  tùi Pa-lân ê khòng-iá chhe in khì ,  in lóng sī Í-sek-lia̍t lâng ê cho̍k-tiúⁿ , 4 In ê miâ kì tī ē-tóe ;  sio̍k Liû-piān ê chi-phài ,  Sat-khek ê kiáⁿ Sa-bó͘-a ; 5 sio̍k Se-biān ê chi-phài ,  Hô-lī ê kiáⁿ Sa-hoat ; 6 sio̍k Iû-tāi ê chi-phài ,  Iâ-hu-nî ê kiáⁿ Ka-le̍k ; 7 sio̍k Í-sat-ka ê chi-phài ,  Iok-sek ê kiáⁿ Í-ka ; 8 sio̍k Í-hoat-liân ê chi-phài ,  Lùn ê kiáⁿ Hô-se-a ; 9 sio̍k Piān-ngá-bín ê chi-phài ,  La̍h-hu ê kiáⁿ Phàⁿ-thê ; 10 sio̍k Se-pò͘-lûn ê chi-phài ,  So-tí ê kiáⁿ Ka-tia̍p ; 11 Iok-sek ê kiáⁿ-sun ,  sio̍k Má-ná-se ê chi-phài ,  So͘-se ê kiáⁿ Ka-tí ; 12 sio̍k Tàn ê chi-phài ,  Ki-má-lī ê kiáⁿ A-bí-lī ; 13 sio̍k A-siat ê chi-phài ,  Bí-ka-le̍k ê kiáⁿ Se-thiap ; 14 sio̍k Ná-hut-tha-lī ê chi-phài ,  Po̍k-se ê kiáⁿ Ná-pí ; 15 sio̍k Ka-tek ê chi-phài ,  Má-ki ê kiáⁿ Kiū-lī , 16 Chiah-ê chiū-sī Mô͘-se só͘ chhe khì thau-khòaⁿ hit ê tōe ê lâng ê miâ ,  Mô͘-se chiū chheng Lùn ê kiáⁿ Hô-se-a chòe Iok-su-a , 17 Mô͘-se chhe in khì thau-khòaⁿ Ka-lâm tōe ,  tùi in kóng ,  Lín tùi chit ê lâm-hng chiūⁿ-khì ,  sòa peh-chiūⁿ in ê soaⁿ , 18 khòaⁿ hit ê tōe cháiⁿ-iūⁿ ;  kî-tiong só͘ khiā ê peh-sìⁿ sī kiông á-sī jio̍k ,  sī chió á-sī chōe ; 19 só͘ khiā-khí ê tōe sī sím-mi̍h khoán ,  sī hó á-sī pháiⁿ ;  só͘ khiā ê só͘-chāi sím-mi̍h khoán ,  sī iâⁿ-pôaⁿ á-sī kian-kò͘ ê siâⁿ ; 20 koh khòaⁿ hit ê tōe-thó͘ cháiⁿ-iūⁿ ,  sī pûi á-sī sán ;  hit tiong-kan ū chhiū-ba̍k á-bô ,  Lín tio̍h hó-táⁿ ,  chiong hit só͘-chāi ê ké-chí tòa kóa-á lâi ;  hit-sî tú-á sī phû-tô khí-thâu se̍k ê sî , 21 In chiū khì thau-khòaⁿ hit ê tōe ,  tùi Sîm ê khòng-iá kàu Lī-ha̍p ,  kàu ji̍p Hap-má ê lō͘-kháu , 22 In tùi lâm-hng chiūⁿ-khì ,  kàu Hi-pek-lûn ;  tī-hia ū A-la̍p cho̍k ê lâng ,  A-hi-bān ,  Sī-su ,  That-mái ,  (Hi-pek-lûn siâⁿ khí-chō pí Ai-ki̍p ê Só-an siâⁿ khah-chá chhit-nî , )23 In kàu Í-si̍t-kok ê soaⁿ-kok ,  tùi-hia chhò phû-tô-chhiū chi̍t-ki ,  téng-bīn ū chi̍t-pha phû-tô ,  nn̄g-lâng ēng kǹg-á kng i ;  koh tòa kóa-á sia̍h-liû ,  kap bû-hoa-kó lâi , 24 In-ūi Í-sek-lia̍t lâng tùi-hia chhò chi̍t pha phû-tô ,  hit só͘-chāi chiah hō-chòe Í-si̍t-kok ê soaⁿ-kok , 25 In thau-khòaⁿ hit ê tōe sì-cha̍p ji̍t kú chiah tò-lâi , 26 Kàu Pa-lân ê khòng-iá ê Ka-te-su ,  kìⁿ Mô͘-se ,  A-lûn ,  kap Í-sek-lia̍t ê hōe-chiòng ,  hê-hok in kap choân-hōe ;  koh ēng hit só͘-chāi ê ké-chí hō͘ in khòaⁿ , 27 Koh kā i kóng ,  Goán kàu lí só͘ chhe goán khì ê tōe ,  kó-jiân sī lâu lin kap bi̍t ê tōe ;  che chiū-sī hit ê tōe ê ké-chí , 28 Chóng-sī hit só͘-chāi ê peh-sìⁿ ióng-chòng ,  siâⁿ iā kian-kò͘ khoah-tōa ;  goán tī-hia iā khòaⁿ-kìⁿ A-la̍p cho̍k , 29 A-má-le̍k lâng tiàm tī lâm-hng ;  Hek lâng ,  Iâ-pò͘-su lâng ,  A-mô͘-lī lâng ,  tiàm tī soaⁿ-tōe ;  Ka-lâm lâng tiàm tī hái-piⁿ ,  kap Iok-tàn hô-piⁿ , 30 Ka-le̍k tī Mô͘-se ê bīn-chêng an-ùi peh-sìⁿ ,  kóng ,  Lán tio̍h li̍p-khek chiūⁿ-khì lâi tit-tio̍h hit só͘-chāi ;  lán ū kàu-gia̍h ê la̍t ōe khah-iâⁿ in , 31 To̍k-to̍k hiah-ê kap i chiūⁿ-khì ê lâng kóng ,  Lán bōe-ōe chiūⁿ-khì kong-kek hiah ê peh-sìⁿ ;  in-ūi in pí lán khah ióng-chòng , 32 In hiah ê lâng ,  lūn só͘ thau-khòaⁿ ê tōe ,  tùi Í-sek-lia̍t lâng pò pháiⁿ siau-sit ,  kóng ,  Goán só͘ keng-kè thau-khòaⁿ ê tōe ,  sī thun-chia̍h hiah ê khiā-khí ê peh-sìⁿ ê tōe ;  goán tī-hia só͘ khòaⁿ-kìⁿ ê peh-sìⁿ lóng chin tōa-hàn , 33 Goán tī-hia khòaⁿ-kìⁿ A-la̍p cho̍k lâng ,  chiū-sī tōa-hàn lâng ,  in sī tōa-hàn lâng ê hō͘-è ;  chiàu goán khòaⁿ ka-kī chhin-chhiūⁿ chháu-meh ,  chiàu in khòaⁿ goán iā sī án-ni , 
