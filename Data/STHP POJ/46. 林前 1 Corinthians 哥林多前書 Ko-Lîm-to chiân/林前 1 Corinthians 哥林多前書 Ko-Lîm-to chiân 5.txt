1 Khak-si̍t thiaⁿ-kìⁿ lín tiong-kan ū îm-loān ,  iā hit hō îm-loān gōa-pang tiong só͘ bô ê ,  chiū-sī ū lâng ū i ê lāu-pē ê bó͘ , 2 Lín iáu teh chū-ko ,  iā kèng-jiân bô ai-siong ,  chiong kiâⁿ chit hō tāi-chì ê lâng tùi lín tiong-kan tû-khì , 3 Góa seng-khu saⁿ lī-khui ,  sim-sîn kap lín saⁿ-kūn ,  chhin-chhiūⁿ chhin-sin tī-teh ,  í-keng ū gí-tiāⁿ kiâⁿ chit hō sū ê lâng , 4 thok lán ê Chú Iâ-so͘ ê miâ ,  lín chiah-ê í-keng chū-chi̍p ,  góa ê sîn iā tī-teh ,  koh ū lán ê Chú Iâ-so͘ ê koân-lêng , 5 chiong hit hō lâng kau hō͘ Sat-tàn ,  tì-kàu pāi-hoāi i ê jio̍k-thé ,  beh hō͘ i ê sîn tī lán ê Chú Iâ-so͘ ê ji̍t tit kiù , 6 Lín ê khoa-kháu m̄ sī hó ,  Kiám m̄ chai tām-po̍h kàⁿ ōe hoat kui-sn̂g mah?7 Kū ê kàⁿ tio̍h tû kàu chheng ,  hō͘ lín chiâⁿ-chòe sin ê sn̂g ,  chhin-chhiūⁿ lín sī bô kàⁿ ê ,  In-ūi lán pôaⁿ-kè-choeh ê iûⁿ-ko iā í-keng thâi ,  chiū-sī Ki-tok , 8 Só͘-í lán tio̍h siú choeh ,  bô ēng kū ê kàⁿ ,  iā bô ēng pháiⁿ sim ok-to̍k ê kàⁿ ,  sī ēng sûn-choân chin-si̍t ê bô kàⁿ piáⁿ , 9 Chêng góa siá hit tiuⁿ phoe hō͘ lín ,  kah lín m̄ thang kap îm-loān ê lâng chham-chhap , 10 m̄ sī hoàn-hoàn chí chit sè-kan îm-loān ê ,  á-sī tham-sim ê ,  kap le̍k-sek ê ,  á-sī pài ngó͘-siōng ê ;  nā beh án-ni ,  tio̍h lī-khui sè-kan chiah ōe , 11 Chóng-sī taⁿ góa siá phoe hō͘ lín sī kóng ,  nā ū lâng chheng chòe hiaⁿ-tī iā ū îm-loān ,  á-sī tham-sim ,  á-sī pài ngó͘-siōng ,  á-sī lóe-mē ,  á-sī hò͘ⁿ chiú ,  á-sī le̍k-sek ê ,  bo̍h-tit kap i chham-chhap ;  chit hō lâng liân kap i chia̍h iā m̄ thang , 12 In-ūi phòaⁿ-toàn gōa-bīn lâng kap góa ū sím-mi̍h kan-sia̍p?13 Lāi-bīn ê lâng kiám m̄ sī lín phòaⁿ-toàn ê ;  iā gōa-bīn ê lâng Siōng-tè phòaⁿ-toàn i ah? Hit ê pháiⁿ lâng tio̍h tùi lín tiong-kan tû-khì , 
