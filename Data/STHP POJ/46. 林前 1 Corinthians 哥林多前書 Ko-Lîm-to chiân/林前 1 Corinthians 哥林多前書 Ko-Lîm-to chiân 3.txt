1 Hiaⁿ-tī ah ,  góa chêng kap lín kóng ōe ,  bōe-ōe lia̍h lín chòe sio̍k sîn ê lâng ,  sī chòe sio̍k jio̍k-thé ê lâng ,  tiàm-tī Ki-tok sī chòe eⁿ-á ê , 2 Góa bat ēng lin chhī lín ,  bô ēng bí-niû ; 3 in-ūi lín chêng bōe kham-tit ,  kàu taⁿ iáu bōe-ōe ;  sī lín iáu thàn jio̍k-thé ;  lín tiong-kan kì-jiân ū oàn-tò͘ saⁿ-chiⁿ ,  kiám m̄ sī thàn jio̍k-thé ,  chiàu lâng ê khoán lâi kiâⁿ mah?4 In-ūi chit-ê kóng ,  Góa sio̍k Pó-lô ,  hit-ê kóng ,  Góa sio̍k A-pho-lô ,  án-ni lín kiám m̄ sī thàn lâng ê ì-sù mah?5 A-pho-lô sī sím-mi̍h? Pó-lô sī sím-mi̍h? Sī lín só͘ tùi in lâi sìn ê chhe-ēng ,  chiàu Chú só͘ siúⁿ-sù ta̍k lâng ê , 6 Góa chai-chèng ,  A-pho-lô ak-chúi ,  to̍k-to̍k Siōng-tè hō͘ i tōa châng , 7 Án-ni-siⁿ chai-chèng ê ,  ak-chúi ê ,  lóng bōe sǹg tit siàu ;  chí ū hō͘ i tōa châng ê Siōng-tè nā-tiāⁿ , 8 Chai-chèng ê kap ak-chúi ê sī chi̍t iūⁿ ;  nā-sī ta̍k lâng chiàu ka-kī ê tio̍h-bôa beh tit-tio̍h ka-kī ê kang-chîⁿ , 9 In-ūi goán sī Siōng-tè ê tâng tio̍h-bôa ê ;  lín sī Siōng-tè só͘ choh ê hn̂g ,  Siōng-tè só͘ khí ê chhù , 10 Chiàu Siōng-tè só͘ siúⁿ-sù góa ê un ,  góa chhin-chhiūⁿ tì-hūi ê sai-hū-thâu ū hē tōe-ki ;  pa̍t lâng khí tī hit téng-bīn ,  Chóng-sī ta̍k lâng tio̍h kín-sīn cháiⁿ-iūⁿ khí i , 11 In-ūi só͘ hē ê tōe-ki í-gōa bô lâng ōe hē pa̍t ê tōe-ki ,  tōe-ki chiū-sī Iâ-so͘ Ki-tok , 12 Chóng-sī lâng nā ēng kim ,  gûn ,  pó-chio̍h ,  chhâ ,  chháu ,  tiū-kó ,  khí tī chit ê tōe-ki téng ; 13 ta̍k lâng ê kang teh-beh lō͘-hiān ;  sī hit ji̍t beh hián-bêng i ,  in-ūi beh tùi hé lâi hián-hiān ;  koh hé beh chhì-giām ta̍k lâng ê kang sī sím-mi̍h khoán , 14 Lâng só͘ khí-chō ê kang nā iáu lâu-teh ,  chiū i beh tit-tio̍h kang-chîⁿ ; 15 lâng ê kang nā sio-lio-khì ,  i chiū tú-tio̍h sún-sit ;  to̍k-to̍k pún-sin beh tit-tio̍h kiù ,  m̄ kú sī chhin-chhiūⁿ tùi hé-tiong thoat-chhut , 16 Kiám m̄ chai lín sī Siōng-tè ê tiān ,  Siōng-tè ê Sîn tiàm-tī lín lāi-bīn mah?17 Lâng nā húi-hoāi Siōng-tè ê tiān ,  Siōng-tè beh húi-hoāi i ;  in-ūi Siōng-tè ê tiān sī sèng ,  tiān chiū-sī lín chiah ê , 18 Lâng m̄ thang ka-kī phiàn ,  Lín tiong-kan nā ū lâng lia̍h ka-kī tī chit sè-kan chòe ū tì-hūi ,  chiū tio̍h chiâⁿ-chòe gōng ,  thang chiâⁿ-chòe ū tì-hūi , 19 In-ūi chit sè-kan ê tì-hūi chiàu Siōng-tè khòaⁿ sī gōng ;  in-ūi ū kì-chài kóng ,  Hō͘ chiah ê tì-hūi ê lâng tiòng in ka-kī ê khúi-khiat ê ; 20 koh kóng ,  Chú chai ū tì-hūi ê lâng ê liām-thâu sī khang-khang , 21 Só͘-í m̄ thang chiong lâng lâi khoa-kháu ;  in-ūi bān mi̍h sī lín ê ; 22 bô lūn Pó-lô ,  A-pho-lô ,  Ki-hoat ,  sè-kài ,  oa̍h ,  sí ,  hiān-kim ê ,  chiong-lâi ê ,  lóng sī lín ê ; 23 lín sī Ki-tok ê ,  Ki-tok sī Siōng-tè ê , 
