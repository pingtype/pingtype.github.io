1 Góa siat-sú ōe kóng lâng kap thiⁿ-sài ê im-gú ,  nā bô jîn-ài ,  góa chiū chiâⁿ chòe hiáng ê tâng-khì ,  tân ê lâ-poa̍h , 2 Góa siat-sú chòe sian-ti ,  bêng-pe̍k lóng-chóng ê ò-biāu kap lóng-chóng ê chai-bat ;  koh siat-sú ū chiâu-pī ê sìn ,  kàu-gia̍h lâi î soaⁿ ,  nā bô jîn-ài ,  góa chiū bōe sǹg chòe sī sím-mi̍h , 3 Góa siat-sú chīn só͘ ū ê lâi chín-chè ,  koh hiàn góa ê seng-khu hō͘ hé sio ,  nā bô jîn-ài ,  chiū góa bô tit-tio̍h lī-ek , 4 Jîn-ài sī gâu khoan-iông chû-pi ;  jîn-ài sī bô oàn-tò͘ ;  jîn-ài bô khoa-kháu ,  bô phín-phóng , 5 bô kiâⁿ kiàn-siàu ê sū ,  bô kiû ka-kī ê lī-ek ,  bô khoài siū-khì ,  bô kì-tit lâng ê pháiⁿ ; 6 bô hoaⁿ-hí put-gī ,  sī kap chin-lí saⁿ-kap hoaⁿ-hí ; 7 hoān sū jím-siū ,  hoān sū siong-sìn ,  hoān sū ǹg-bāng ,  hoān sū thun-lún , 8 Jîn-ài éng-oán bōe bô--khì ;  nā-sī sian-ti ê chit beh hòe-bô ,  hiah ê im-gú beh soah ,  chai-bat beh hòe-bô , 9 In-ūi lán só͘ chai ê bô oân-choân ,  chòe sian-ti iā bô oân-choân ; 10 oân-choân ê nā kàu ,  bô oân-choân ê chiū hòe-bô , 11 Góa chòe gín-ná ê sî ,  kóng ōe chhin-chhiūⁿ gín-ná ,  sèng-chêng chhin-chhiūⁿ gín-ná ,  ì-kiàn chhin-chhiūⁿ gín-ná ;  í-keng sêng-jîn ,  chiū hòe-bô gín-ná ê sū , 12 In-ūi lán taⁿ tùi kiàⁿ teh khòaⁿ ,  bū-bū bô bêng ;  nā-sī kàu hit sî chiū tng-thâu tùi-bīn ,  Góa taⁿ só͘ chai bô oân-choân ;  kàu hit sî chiū chai ,  chhin-chhiūⁿ góa hō͘ Chú chai chi̍t iūⁿ , 13 Hiān-kim só͘ chûn ê ,  chiū-sī sìn ,  ǹg-bāng ,  jîn-ài ;  chí saⁿ hāng ,  kî-tiong tē it tōa ê sī jîn-ài , 
