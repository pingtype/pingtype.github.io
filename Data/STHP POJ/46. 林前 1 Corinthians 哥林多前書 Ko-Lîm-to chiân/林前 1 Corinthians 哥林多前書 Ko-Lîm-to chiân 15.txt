1 Hiaⁿ-tī ah ,  góa hō͘ lín chai góa chêng só͘ thoân hō͘ lín ê hok-im ,  lín só͘ sêng-siū ,  só͘ óa-khò lâi khiā-chāi ê ; 2 lín nā chip-siú góa só͘ thoân hō͘ lín hok-im ê tō-lí ,  iā m̄ sī khang-khang sìn ,  chiū tùi chit-ê tit kiù , 3 In-ūi góa só͘ siū lâi thoân hō͘ lín ê ,  tē it chiū-sī Ki-tok ūi-tio̍h lán ê chōe sí ,  chiàu sèng-keng só͘ kì-chài ; 4 koh ū bâi-chòng ;  tē saⁿ ji̍t koh-oa̍h ,  iā chiàu sèng-keng só͘ kì-chài ; 5 ū chhut-hiān hō͘ Ki-hoat khòaⁿ-kìⁿ ;  koh chhut-hiān hō͘ cha̍p-jī ê sù-tô͘ khòaⁿ-kìⁿ ; 6 koh chi̍t pái chhut-hiān hō͘ gō͘-pah gōa ê hiaⁿ-tī tâng sî khòaⁿ-kìⁿ ,  kî-tiong tōa pòaⁿ iáu tī-teh ,  nā-sī ū-ê í-keng khùn-khì , 7 Koh chi̍t pái chhut-hiān hō͘ Ngá-kok khòaⁿ-kìⁿ ;  iū-koh chi̍t pái chhut-hiān hō͘ lóng-chóng ê sù-tô͘ khòaⁿ-kìⁿ ; 8 siōng lō͘-bé iā chhut-hiān hō͘ góa khòaⁿ-kìⁿ ,  góa sī chhin-chhiūⁿ bē kàu ge̍h lâi siⁿ ê , 9 In-ūi góa sī sù-tô͘ ê chì-bî-sòe ê ,  bōe kham-tit chheng chòe sù-tô͘ ,  in-ūi góa bat khún-tio̍k Siōng-tè ê kàu-hōe , 10 Chóng-sī góa taⁿ chiâⁿ chòe chit téng-hō ê lâng ,  sī tùi Siōng-tè ê un chiah ū ;  koh I só͘ siúⁿ-sù góa ê un m̄ sī khang-khang ;  nā-sī góa pí in chèng lâng khah tio̍h-bôa ;  kî-si̍t m̄ sī góa ,  sī Siōng-tè ê un kap góa tī-teh ê , 11 Án-ni put-lūn sī góa á-sī in ,  goán mī án-ni thoân ,  lín mī án-ni sìn , 12 Taⁿ nā thoân Ki-tok tùi sí-lâng tiong koh-oa̍h ,  cháiⁿ-iūⁿ lín tiong-kan ū lâng kóng sí-lâng bô koh-oa̍h ah?13 Sí-lâng nā bô koh-oa̍h ,  chiū Ki-tok bē bat koh-oa̍h ; 14 Ki-tok nā bē bat koh-oa̍h ,  chiū goán só͘ thoân ê sī khang-khang ,  lín ê sìn iā sī khang-khang , 15 Sí-lâng nā bô koh-oa̍h ,  chiū Siōng-tè bē bat hō͘ Ki-tok koh-oa̍h ;  m̄ kú goán kan-chèng I bat hō͘ I koh-oa̍h ,  chiū hián-bêng goán sī chòe Siōng-tè pe̍h-chha̍t ê kan-chèng , 16 In-ūi sí-lâng nā bô koh-oa̍h ,  chiū Ki-tok bē bat koh-oa̍h , 17 Ki-tok nā bē bat koh-oa̍h ,  chiū lín ê sìn bô chhái-kang ,  lín iáu-kú tī lín ê chōe tiong , 18 Chiū hiah ê tiàm-tī Ki-tok í-keng khùn ê ,  iā sī tîm-lûn , 19 Lán nā kan-ta chāi-siⁿ ū ǹg-bāng tī Ki-tok ,  chiū tī chèng lâng tiong lán sī tē it khó-lîn ê , 20 Chóng-sī taⁿ Ki-tok í-keng tùi sí-lâng tiong koh-oa̍h ,  chòe chiah ê teh khùn ê thâu chi̍t ê koh-oa̍h ê , 21 In-ūi kì-jiân tùi chi̍t lâng chiah ū sí ,  iā tùi chi̍t lâng chiah ū sí-lâng ê koh-oa̍h , 22 In-ūi chhin-chhiūⁿ tī A-tong chèng lâng lóng sí ,  iā chhin-chhiūⁿ án-ni tī Ki-tok chèng lâng beh tit-tio̍h koh-oa̍h , 23 Nā-sī ta̍k ê chiàu i ê chhù-sū ;  thâu chi̍t ê sī Ki-tok ,  tē jī sī hiah ê sio̍k Ki-tok ê ,  tī I lîm-kàu ê sî , 24 Jiân-āu boa̍t-kî kàu ,  chiū-sī I í-keng hòe-bô lóng-chóng ê chèng-tī ,  lóng-chóng ê koân-pèng kap châi-lêng ,  chiong kok kau hō͘ Pē Siōng-tè ê sî ; 25 in-ūi I tek-khak chòe ông ,  kàu hē lóng-chóng ê tùi-te̍k tī I ê kha-ē , 26 Tē it lō͘-bé siū hòe-bô ê tùi-te̍k ,  chiū-sī Sí , 27 In-ūi ū kóng ,  I hō͘ bān-hāng-ū hâng-ho̍k tī I ê kha-ē ,  Í-keng kóng ,  Bān-hāng-ū hâng-ho̍k I ,  chiū hit ê hō͘ bān-hāng-ū hâng-ho̍k I ê ,  bô chāi-lāi ,  sī bêng , 28 Bān-hāng-ū í-keng hâng-ho̍k I ,  chiū Kiáⁿ iā beh ka-kī hâng-ho̍k tī hō͘ bān-hāng-ū hâng-ho̍k I ê ,  hō͘ Siōng-tè tī bān-ū tiong chòe bān-ū ê , 29 Nā m̄ sī án-ni ,  chiū ūi-tio̍h sí-lâng siū sóe-lé ê ,  beh siáⁿ-sū? Sí-lâng nā it-khài bô koh-oa̍h ,  ūi-tio̍h in siū sóe-lé sím-mi̍h iân-kò͘?30 Koh goán siáⁿ-sū sî-sî mō͘-hiám ah?31 Hiaⁿ-tī ah ,  góa tī lán ê Chú Ki-tok Iâ-so͘ ūi-tio̍h lín só͘ ū ê khoa-kháu ,  góa kí i lâi chiù-chōa ,  góa ji̍t-ji̍t phe-sí , 32 Góa nā chiàu lâng ê khoán ,  tī Í-hut-só͘ kap iá-siù saⁿ-phah ,  góa ū sím-mi̍h lī-ek? Sí-lâng nā bô koh-oa̍h ,  lán chiū chòe lán lim ,  chòe lán chia̍h ,  in-ūi bîn-á-ji̍t beh sí lah , 33 Bo̍h-tit siū bê-he̍k ;  Lām-sám kau-pôe sī pāi-hoāi hó tek-hēng , 34 Tio̍h chhíⁿ-gō͘ lâi chiàu gī ,  bo̍h-tit hoān chōe ;  in-ūi ū lâng m̄ bat Siōng-tè ,  Góa kóng án-ni ,  sī beh hō͘ lín kiàn-siàu , 35 Ū lâng beh kóng ,  Sí-lâng cháiⁿ-iūⁿ koh-oa̍h? Ēng sím-mi̍h hō ê sin-thé lâi ah?36 Gōng lâng ah ,  lí só͘ iā ê ,  bô tāi-seng sí ,  chiū bōe oa̍h , 37 Koh lí só͘ iā ê m̄ sī hit ê chiong-lâi ê hêng-thé ,  he̍k-sī be̍h ,  he̍k-sī pa̍t iūⁿ ê ngó͘-kok ,  put-kò sī chi̍t lia̍p chí nā-tiāⁿ , 38 Nā-sī Siōng-tè chiàu I só͘ tiāⁿ-tio̍h ê ,  ēng hêng-thé hō͘ i ;  tī ta̍k hō chéng-chí ū i ka-kī ê hêng-thé , 39 Kìⁿ-nā jio̍k-thé m̄ sī tâng chi̍t iūⁿ ê jio̍k-thé ;  lâng-ê chi̍t khoán ,  siù-ê chi̍t khoán ,  chiáu-ê chi̍t khoán ,  hî-ê chi̍t khoán , 40 Ū thiⁿ-ni̍h ê hêng-thé ,  iā ū tōe-ni̍h ê hêng-thé ;  chóng-sī tī thiⁿ-ni̍h ê ê êng-kng koh-iūⁿ tī tōe-ni̍h ê ê êng-kng , 41 Ji̍t ê êng-kng sī chi̍t khoán ,  ge̍h ê êng-kng koh chi̍t khoán ,  chiah ê chhiⁿ ê êng-kng iū-koh chi̍t khoán ;  in-ūi chit lia̍p chhiⁿ kap hit lia̍p chhiⁿ ,  êng-kng bô saⁿ-tâng , 42 Sí-lâng koh-oa̍h iā sī án-ni ,  Só͘ iā ê sī ōe hiú-nōa ,  koh-oa̍h ê sī bōe hiú-nōa ; 43 só͘ iā ê sī lêng-jio̍k ,  koh-oa̍h ê sī êng-kng ;  só͘ iā ê sī nńg-chiáⁿ ,  koh-oa̍h ê sī ióng-kiāⁿ ; 44 só͘ iā ê sī hiat-khì ê hêng-thé ,  koh-oa̍h ê sī sîn-lêng ê hêng-thé ;  nā ū hiat-khì ê hêng-thé ,  iā ū sîn-lêng ê hêng-thé , 45 Só͘ kì-chài iā sī án-ni kóng ,  Thâu chi̍t ê lâng ,  A-tong ,  chiâⁿ-chòe ū hiat-khì ê oa̍h lâng , 46 Lō͘-bé ê A-tong chiâⁿ-chòe siúⁿ-sù oa̍h ê sîn ,  Chóng-sī sîn ê m̄ sī tāi-seng ,  sī hiat-khì ê tāi-seng ;  sîn ê tè-āu , 47 Thâu chi̍t ê lâng chhut tī tōe-ni̍h ,  sio̍k tī thô͘ ê lūi ;  tē jī ê lâng chhut tī thiⁿ-ni̍h , 48 Hit ê sio̍k tī thô͘-lūi ê sī cháiⁿ-iūⁿ ,  kìⁿ-nā sio̍k tī thô͘-lūi ê iā sī án-ni ;  iā hit ê sio̍k tī thiⁿ-ni̍h ê sī cháiⁿ-iūⁿ ,  kìⁿ-nā sio̍k tī thiⁿ-ni̍h ê iā sī án-ni , 49 Lán kì-jiân chhēng sio̍k tī thô͘ ê ê hêng-chōng ,  iā beh chhēng sio̍k tī thiⁿ ê ê hêng-chōng , 50 Hiaⁿ-tī ah ,  góa kóng hiat-khì ê jio̍k-thé bōe-ōe sêng-chiap Siōng-tè ê kok ,  ōe hiú-nōa ê bōe-ōe sêng-chiap bōe hiú-nōa ê , 51 Taⁿ góa ēng ò-biāu kā lín kóng ;  lán bô beh lóng khùn ,  sī beh lóng piàn-hòa , 52 chi̍t sî-á kú ,  ba̍k chi̍t nih ,  boa̍t-kî sàu-kak tân ê sî ;  in-ūi sàu-kak beh tân ,  sí-lâng chiū beh koh-oa̍h ,  piàn-chòe bōe hiú-nōa ê ,  lán iā beh piàn-hòa , 53 In-ūi chit ê ōe hiú-nōa ê tek- khak tio̍h piàn-chòe bōe hiú-nōa ,  chit ê ōe sí ê piàn-chòe bōe sí , 54 Nā-sī chit ê ōe hiú-nōa ê í-keng piàn-chòe bōe hiú-nōa ,  iā chit ê ōe sí ê í-keng piàn-chòe bōe sí ,  chiū só͘ kì-chài kóng ,  Ū hòe-bô sí lâi khah-iâⁿ i ,  chit ê ōe hit sî beh èng-giām , 55 Sí ah ,  lí ê khah-iâⁿ tī tá-lo̍h? Sí ah ,  lí ê lī-hāi tī tá-lo̍h?56 Sí ê lī-hāi chiū-sī chōe ,  chōe ê koân-sè sī lu̍t-hoat , 57 Chóng-sī kám-siā Siōng-tè ,  I hō͘ lán tùi lán ê Chú Iâ-so͘ Ki-tok tit-tio̍h khah-iâⁿ , 58 Só͘-í ,  góa só͘ thiàⁿ ê hiaⁿ-tī ah ,  lín tio̍h kian-kò͘ ,  bô iô-choah ,  siông-siông chīn-la̍t tī Chú ê kang ;  in-ūi chai lín tio̍h-bôa tī Chú ê m̄ sī khang-khang , 
