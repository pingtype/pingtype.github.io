1 Hiaⁿ-tī ah ,  góa chêng chiū-kūn lín ,  bô ēng chhim-tîm ê giân-gú ,  á-sī tì-hūi ,  lâi tùi lín thoân Siōng-tè ê ò-biāu , 2 In-ūi góa koat-toàn tī lín tiong-kan m̄ chai pa̍t hāng ,  chí ū chai Iâ-so͘ Ki-tok tèng si̍p-jī-kè ê nā-tiāⁿ , 3 Koh góa kap lín tī-teh ê sî sī loán-jio̍k ,  kiaⁿ-hiâⁿ ,  gī-gī-chhoah , 4 Góa só͘ kóng só͘ thoân ê put-chāi tì-hūi hó thiaⁿ ê ōe ,  sī chāi-tī Sèng Sîn kap koân-lêng ê chhián-bêng ; 5 beh hō͘ lín ê sìn put-chāi lâng ê tì-hūi ,  sī chāi-tī Siōng-tè ê koân-lêng , 6 Nā-sī goán tī liān-ta̍t ê lâng ê tiong-kan kóng tì-hūi ;  to̍k-to̍k m̄ sī chit sè-kan ê tì-hūi ,  iā m̄ sī chit sè-kan chiah ê beh hòe-bô ê chiáng-koân ê ê tì-hūi ; 7 sī kóng Siōng-tè ò-biāu tiong ê tì-hūi ,  chêng só͘ ún-ba̍t ê ,  chiū-sī Siōng-tè tī bān sè-tāi í-chêng só͘ tāi-seng tiāⁿ-tio̍h hō͘ lán tit-tio̍h êng-kng ê , 8 Chit ê tì-hūi chit sè-kan chiáng-koân ê bô chi̍t-ê chai ;  nā chai ,  chiū bô chiong êng-kng ê Chú tèng tī si̍p-jī-kè ; 9 sī chiàu só͘ kì-chài kóng , 	Ba̍k-chiu bē bat khòaⁿ-kìⁿ ,  hī-khang bē bat thiaⁿ-kìⁿ , 	Lâng ê sim bē bat siūⁿ-tio̍h ê , 	Chiū-sī Siōng-tè ūi-tio̍h thiàⁿ I ê lâng kìⁿ-nā só͘ pī-pān ê , 10 Nā-sī Siōng-tè ū ēng Sèng Sîn kā lán hián-bêng i ;  in-ūi Sèng Sîn thàu-thiat bān sū kap Siōng-tè ê chhim-ò , 11 Taⁿ lâng ê sū ,  nā m̄ sī i ka-kī ê sîn ,  pa̍t lâng chī-chūi ōe chai? án-ni Siōng-tè ê sū ,  nā m̄ sī Siōng-tè ê Sîn ,  iā bô chi̍t-ê ōe chai , 12 Nā-sī lán só͘ tit-tio̍h m̄ sī sè-kan ê sîn ,  chiū-sī tùi Siōng-tè lâi ê Sîn ,  beh hō͘ lán chai Siōng-tè só͘ pe̍h-pe̍h siúⁿ-sù lán ê , 13 Koh goán kóng i ,  m̄ sī ēng lâng ê tì-hūi só͘ kà-sī ê ōe ,  sī ēng Sèng Sîn só͘ kà-sī ê ;  chiong sîn-lêng ê ōe hô-ha̍p sîn lêng ê sū , 14 Nā-sī sio̍k hiat-khì ê lâng bô sêng-siū Siōng-tè ê Sîn ê sū ;  in sī khòaⁿ chòe gōng ;  iā bōe-ōe bat i ,  in-ūi tio̍h tùi sîn chiah ōe chhún-to̍k , 15 To̍k-to̍k sio̍k sîn ê lâng chhún-to̍k bān hāng sū ,  iā ka-kī bô hō͘ lâng chhún-to̍k , 16 In-ūi chī-chūi ū chai Chú ê sim thang kà-sī I ah? nā-sī goán ū Ki-tok ê sim , 
