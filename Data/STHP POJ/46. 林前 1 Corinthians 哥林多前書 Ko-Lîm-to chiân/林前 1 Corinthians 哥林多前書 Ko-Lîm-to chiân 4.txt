1 Lâng tio̍h lia̍h goán chòe Ki-tok ê chhe-ēng ,  chòe Siōng-tè chiah ê ò-biāu ê koán-ke , 2 Koh só͘ ǹg-bāng tī koán-ke ê ,  sī ài tit i chīn-tiong , 3 Nā-sī góa hō͘ lín á-sī pa̍t lâng phoe-phêng ,  góa lia̍h chòe ke̍k sió-khóa ê sū ;  góa iā bô ka-kī phoe-phêng , 4 In-ūi góa m̄ chai ka-kī ū sím-mi̍h thang chek-pī ,  chóng-sī góa bô tùi chit-ê tit-tio̍h chheng-chòe-gī ;  to̍k-to̍k phoe-phêng góa ê chiū-sī Chú , 5 Só͘-í sî bē kàu ,  lín bo̍h-tit phoe-phêng sím-mi̍h ;  thèng-hāu Chú kàu ,  I beh ēng kng chiò tī o͘-àm chiah ê ún-ba̍t ê sū ,  hián-bêng chiah ê sim-lāi ê kè-bô͘ ;  hit sî ta̍k lâng beh tùi Siōng-tè tit-tio̍h i ê o-ló , 6 Hiaⁿ-tī ah ,  góa ūi-tio̍h lín chiah-ê chioh pún-sin kap A-pho-lô lâi kóng-khí chiah ê tāi-chì ,  sī beh hō͘ lín tī khoán-thāi goán ê sū lâi ha̍k-si̍p chit kù ,  Bo̍h-tit kè-thâu tī só͘ kì-chài ;  bián-tit lín chū-ko ,  chun-tiōng chit-ê ,  khòaⁿ-khin hit-ê , 7 In-ūi chī-chūi hō͘ lí koh-iūⁿ tī pa̍t lâng ah? lí só͘ ū ê ,  tá-lo̍h chi̍t hāng m̄ sī tùi siū ê? Nā-sī tùi siū ê ,  cháiⁿ-iūⁿ khoa-kháu ,  ná chhin-chhiūⁿ m̄ sī tùi siū ê ah?8 Lín í-keng pá-chiok ,  í-keng pù-ū ,  lín í-keng chòe ông ,  goán bô hūn ;  góa chin-chiàⁿ ài lín chòe ông ,  hō͘ goán iā kap lín saⁿ-kap chòe ông , 9 In-ūi góa teh siūⁿ ,  Siōng-tè ū an-tì goán chiah ê sù-tô͘ tī bé-liu ,  chhin-chhiūⁿ gí-sí ê hoān-lâng ;  in-ūi goán chiâⁿ-chòe chi̍t pîⁿ hì ,  hō͘ sè-kan ,  kap thiⁿ-sài ,  kap lâng khòaⁿ , 10 Goán ūi-tio̍h Ki-tok chòe gōng ,  lín tiàm-tī Ki-tok chòe tì-hūi ;  goán loán-jio̍k ,  lín ióng-chòng ;  lín chun-kùi ,  goán pi-chiān , 11 Kàu tī chit tia̍p goán iā iau ,  iā chhùi-ta ,  thǹg-pak-theh ,  hō͘ lâng cheng ,  bô tiāⁿ-tio̍h ê só͘-chāi ; 12 iā lô-khó͘ chhin-chhiūⁿ chòe kang ;  siū lóe-mē ,  chiū kā lâng chiok-hok ;  siū khún-tio̍k ,  chiū thun-lún ; 13 siū húi-pòng ,  chiū kap lâng hó-chhùi ;  kèng-jiân chiâⁿ-chòe sè-kan ê pùn-sò ,  bān mi̍h ê che-tái ,  kàu tī kin-á-ji̍t , 14 Góa siá chiah-ê m̄ sī beh hō͘ lín kiàn-siàu ,  sī kéng-kài lín ,  chhin-chhiūⁿ góa só͘ thiàⁿ ê kiáⁿ , 15 In-ūi lín tiàm-tī Ki-tok ,  sian-siⁿ sui-jiân káng-bān ,  nā-sī lāu-pē chiū bô chōe ê ;  in-ūi tī Ki-tok Iâ-so͘ ,  góa bat tùi hok-im lâi siⁿ lín , 16 Só͘-í góa khǹg lín tio̍h o̍h góa , 17 In-ūi án-ni góa í-keng chhe Thê-mô͘-thài khì lín hia ,  i tiàm-tī Chú sī góa só͘ thiàⁿ koh chīn-tiong ê kiáⁿ ;  i beh hō͘ lín kì-tit góa tiām-tī Ki-tok ê kiâⁿ-ta̍h ,  chiū-sī chhin-chhiūⁿ góa ta̍k só͘-chāi ,  tī ta̍k ê kàu-hōe só͘ kà-sī ê , 18 Ū lâng chū-ko ,  lia̍h-chòe góa bô beh kàu lín hia , 19 Chóng-sī Chú nā ún-chún ,  góa beh kín-kín khì chiū-kūn lín ;  koh góa só͘ beh chai ê ,  m̄ sī hiah ê chū-ko ê lâng ê ōe ,  chiū-sī in ê koân-lêng , 20 In-ūi Siōng-tè ê kok put-chāi kóng ōe ,  sī chāi-tī koân-lêng , 21 Lín ài cháiⁿ-iūⁿ? góa chiū-kūn lín tio̍h kia̍h chhê-á khì? á-sī ēng jîn-ài kap un-jiû ê sim-sîn ah?
