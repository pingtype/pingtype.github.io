1 Góa kiám bōe tit chū-iû mah? Kiám m̄ sī sù-tô͘ mah? Kiám m̄ bat khòaⁿ-kìⁿ lán ê Chú Iâ-so͘ mah? Lín kiám m̄ sī góa tiàm-tī Chú chòe-chiâⁿ ê kang mah?2 Siat-sú tùi tī pa̍t lâng góa m̄ sī sù-tô͘ ,  tùi tī lín góa bô m̄ sī ;  in-ūi lín tiàm-tī Chú chiū-sī góa chòe sù-tô͘ ê ìn-chèng , 3 Ū chhâ-mn̄g góa ê ,  góa chiū ēng chit-ê ka-kī hun-sò͘ , 4 Goán kiám bô koân thang lim thang chia̍h mah?5 Goán kiám bô koân thang chhōa sìn Chú ê chí-bē chòe bó͘ lâi kap goán saⁿ-kap kiâⁿ ,  chhin-chhiūⁿ kî-û ê sù-tô͘ ,  kap Chú ê hiaⁿ-tī ,  kap Ki-hoat mah?6 Á-sī kan-ta góa kap Pa-ná-pa bô koân thang bián chòe kang mah?7 Sím-mi̍h lâng tng peng ,  lâi chia̍h ka-kī ê niû mah? sím-mi̍h lâng chai phû-tô hn̂g ,  bô chia̍h i ê ké-chí mah? sím-mi̍h lâng chhī cheng-siⁿ ,  bô chia̍h hit tīn ê lin mah?8 Góa kóng chiah-ê kiám sī chiàu lâng ê ì-kiàn mah? Á-sī lu̍t-hoat bô án-ni kóng mah?9 In-ūi tī Mô͘-se ê lu̍t-hoat ū kì-chài kóng ,  Bō ngó͘-kok ê gû ,  bo̍h-tit láng i ê chhùi ,  Siōng-tè kiám sī tì-ì tī gû mah?10 Á-sī it-khài ūi-tio̍h lán lâi kóng i? Chin-chiàⁿ sī ūi-tio̍h lán lâi siá ;  in-ūi lôe hn̂g ê tio̍h chûn ǹg-bāng lâi lôe ;  bō ngó͘-kok ê tio̍h ǹg-bāng saⁿ-kap ū hūn lâi bō , 11 Goán nā chiong sio̍k tī sîn ê mi̍h iā tī lín tiong-kan ,  chiū tùi lín siu-sêng sio̍k tī jio̍k-thé ê mi̍h ,  kiám sī kè-thâu mah?12 Pa̍t lâng tùi tī lín siōng-chhiáⁿ ū hūn chit ê koân-pèng ,  hô-hòng goán mah? Chóng-sī goán m̄ bat ēng chit ê koân ,  hoán-tńg thun-lún ta̍k hāng ê sū ,  bián-tit goán ū sím-mi̍h chó͘-tòng Ki-tok ê hok-im , 13 Kiám m̄ chai tio̍h-bôa tī sèng ê sū ê chia̍h tiān-lāi ê mi̍h ,  kun-sûi chè-tôaⁿ ê ,  kap chè-tôaⁿ saⁿ-kap pun mi̍h mah?14 Chhin-chhiūⁿ án-ni ,  Chú siat-hoat hō͘ thoân hok-im ê lâng tio̍h tùi hok-im lâi tō͘ oa̍h , 15 Nā-sī chiah ê sū góa lóng bē bat ēng ;  koh góa siá chiah-ê m̄ sī ài lâng án-ni khoán-thāi góa ;  in-ūi góa lêng-khó͘ sí ,  put-tì lâng hō͘ góa só͘ khoa-kháu ê kui tī khang-khang , 16 Góa thoân hok-im m̄ sī thang khoa-kháu ê sū ,  sī put-tek-í nā-tiāⁿ ;  in-ūi nā bô thoân hok-im ,  góa chiū ū chai-ē , 17 Góa nā kam-sim chòe chit ê sū ,  chiū ū pò-siúⁿ ;  chiū nā m̄ kam-sim ,  ū chit-jīm í-keng kau-tāi góa lah , 18 Án-ni góa ê pò-siúⁿ sī sím-mi̍h ah? Chiū-sī góa teh thoân hok-im ,  hō͘ lâng bián só͘-hùi iā ōe tit-tio̍h hok-im ;  bián-tit góa tī hok-im só͘ ū ê koân ēng kàu chīn , 19 Góa tùi tī chèng lâng sui-bóng sī chū-iû ,  iáu-kú chiong ka-kī chòe chèng lâng ê lô͘-po̍k ,  ūi-tio̍h beh tit-tio̍h lâng ná chōe , 20 Ǹg Iû-thài lâng góa chiū chhin-chhiūⁿ Iû-thài lâng ,  beh tit-tio̍h Iû-thài lâng ;  ǹg hoat ē ê lâng ,  góa sui-jiân pún-sin bô sio̍k tī hoat ē ,  chiū chhin-chhiūⁿ hoat ē ê lâng ,  beh tit-tio̍h hoat ē ê lâng , 21 Ǹg hoat gōa ê lâng ,  góa chiū chhin-chhiūⁿ hoat gōa lâng ,  beh tit-tio̍h hoat gōa ê lâng ;  kî-si̍t góa m̄ sī tī Siōng-tè ê hoat gōa ,  chiū-sī tī Ki-tok ê hoat lāi , 22 Ǹg loán-jio̍k ê lâng góa chiū chiâⁿ-chòe loán-jio̍k ,  beh tit-tio̍h loán-jio̍k ê lâng ,  Ǹg ta̍k hō lâng ,  góa chiâⁿ-chòe ta̍k hō khoán ,  it-khài sī beh kiù lâng , 23 Ta̍k hāng sū góa in-ūi hok-im lâi kiâⁿ ,  sī hō͘ góa thang saⁿ-kap ū hūn tī hok-im , 24 Kiám m̄ chai chāi-tiûⁿ tàu-cháu ê ta̍k ê lóng cháu ,  nā-sī tit-tio̍h pò-siúⁿ ê chí ū chi̍t-ê ;  lín tio̍h án-ni cháu chiah thang tit-tio̍h , 25 Kìⁿ-nā tàu-la̍t ê ta̍k hāng sū chún-chat ;  in sī beh tit-tio̍h ōe pāi-hoāi ê bián-liû ,  nā-sī lán sī beh tit-tio̍h bōe pāi-hoāi ê , 26 Só͘-í góa án-ni teh cháu ,  m̄ sī chhin-chhiūⁿ bô tiāⁿ-tio̍h ê hng-hiùⁿ ;  góa phah kûn ,  bô chhin-chhiūⁿ teh phah khong-khì ; 27 góa phah góa ê seng-khu kàu thiám-thiám ,  hō͘ i hâng-ho̍k ;  kiaⁿ-liáu góa í-keng thoân hō͘ pa̍t lâng ,  pún-sin kiám-chhái tú-tio̍h kū-choa̍t , 
