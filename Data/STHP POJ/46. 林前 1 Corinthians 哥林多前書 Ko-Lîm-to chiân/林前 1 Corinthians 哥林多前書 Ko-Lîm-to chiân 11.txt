1 Lín tio̍h o̍h góa ,  chhin-chhiūⁿ góa o̍h Ki-tok , 2 Góa o-ló lín in-ūi lín hoān tāi-chì kì-liām góa ,  koh chip-siú chiah ê ûi-thoân ,  chiàu góa só͘ thoân hō͘ lín ê , 3 Chóng-sī góa ài lín chai Ki-tok sī chòe ta-po͘-lâng ê thâu ,  ta-po͘-lâng chòe hū-jîn-lâng ê thâu ,  Siōng-tè chòe Ki-tok ê thâu , 4 Kìⁿ-nā ta-po͘-lâng kî-tó á-sī thoân-tō ,  nā tà thâu-khak ,  chiū lêng-jio̍k i ê thâu , 5 Nā-sī kìⁿ-nā hū-jîn-lâng kî-tó á-sī thoân-tō ,  bô tà thâu-khak ,  chiū lêng-jio̍k i ê thâu ,  in-ūi che kap thì thâu-mn̂g bô koh-iūⁿ , 6 Hū-jîn-lâng nā bô tà thâu-khak ,  chiū tio̍h chián thâu-mn̂g ;  hū-jîn-lâng chián thâu-mn̂g á thì thâu-mn̂g nā sī kiàn-siàu ,  chiū khah hó tio̍h tà thâu , 7 Ta-po͘-lâng m̄ eng-kai tà thâu ,  in-ūi i sī Siōng-tè ê siōng kap êng-kng ;  nā-sī hū-jîn-lâng chiū-sī ta-po͘-lâng ê êng-kng , 8 In-ūi ta-po͘-lâng m̄ sī tùi hū-jîn-lâng chhut ,  to̍k-to̍k hū-jîn-lâng sī tùi ta-po͘-lâng chhut , 9 In-ūi ta-po͘-lâng m̄ sī ūi-tio̍h hū-jîn-lâng chiah chhòng-chō ,  sī hū-jîn-lâng ūi-tio̍h ta-po͘-lâng lâi chhòng-chō , 10 Só͘-í hū-jîn-lâng tio̍h ū hâng-ho̍k koân-pèng ê kì-hō tī i ê thâu-khak ,  ūi-tio̍h sù-chiá ê iân-kò͘ , 11 Chóng-sī tī Chú nā bô ta-po͘-lâng ,  chiū m̄ chiâⁿ hū-jîn-lâng ;  bô hū-jîn-lâng ,  chiū m̄ chiâⁿ ta-po͘-lâng , 12 In-ūi chhin-chhiūⁿ hū-jîn-lâng tùi ta-po͘-lâng chhut ,  ta-po͘-lâng iā sī tùi hū-jîn-lâng chiah ū ;  to̍k-to̍k bān hāng sī tùi Siōng-tè chhut , 13 Lín sim-lāi ka-kī séng-chhat: hū-jîn-lâng bô tà thâu-khak lâi kî-tó Siōng-tè ,  sī ha̍p-sek mah?14 Tùi pún-sèng kiám m̄ chai ,  ta-po͘-lâng ū tn̂g ê thâu-mn̂g sī chòe kiàn-siàu mah?15 Nā-sī hū-jîn-lâng ū tn̂g ê thâu-mn̂g ,  sī chòe i ê êng-kng ;  in-ūi i ê thâu-mn̂g sī siúⁿ-sù i chòe phè , 16 Siat-sú ū siūⁿ ài beh piān-pok ê ,  goán bô chit hō lē ,  Siōng-tè chiah ê kàu-hōe iā bô , 17 Taⁿ góa chiong chit-ê hoan-hù lín ,  m̄ sī o-ló lín ,  chiū-sī lín chū-chi̍p ,  bô tì-kàu lī-ek ,  sī tì-kàu sún-hāi , 18 Thâu chi̍t hāng ,  góa thiaⁿ-kìⁿ lín chū-chi̍p chòe hōe ê sî ,  lín tiong-kan ū hun-tóng ,  góa iā tāi-lio̍k sìn , 19 In-ūi lín tiong-kan bōe bián-tit ū tóng-phài ,  beh hō͘ chin-si̍t ê lâng hián-bêng tī lín tiong-kan , 20 Án-ni lín chū-chi̍p tī chi̍t só͘-chāi ,  m̄ sī chia̍h Chú ê boán-chhan , 21 In-ūi chia̍h ê sî ta̍k lâng chòe i tāi-seng chia̍h i ê ê-hng tǹg ;  ū lâng iau ,  ū lâng chùi , 22 Lín kiám bô chhù thang lim-chia̍h mah? Á-sī lín khòaⁿ-khin Siōng-tè ê kàu-hōe ,  iā hō͘ bô-ê kiàn-siàu ah? Góa beh tùi lín cháiⁿ-iūⁿ kóng? Tī chit-ê góa beh o-ló lín mah? Góa bô o-ló , 23 In-ūi góa tùi Chú siū ,  iā bat thoân hō͘ lín ê ,  chiū-sī Chú Iâ-so͘ hō͘ lâng bōe hit mî ū the̍h piáⁿ , 24 chiok-siā lâi peh i ,  kóng ,  Chit-ê sī góa ê seng-khu ,  ūi-tio̍h lín phah-phòa ê ,  lín tio̍h kiâⁿ án-ni lâi kì-liām góa , 25 Chia̍h liáu-āu iā án-ni phâng poe ,  kóng ,  Chit ê poe chiū-sī sin iok ,  tī góa ê huih siat-li̍p ê ,  kìⁿ-nā lim ê sî ,  tio̍h kiâⁿ án-ni lâi kì-liām góa , 26 In-ūi lín ta̍k pái chia̍h chit ê piáⁿ ,  lim chit ê poe ,  sī piáu-bêng Chú ê sí ,  ti̍t kàu I koh lâi , 27 Án-ni hoān-nā chia̍h Chú ê piáⁿ ,  á-sī lim Chú ê poe ,  bô ha̍p-gî ê ,  sī ko͘-hū Chú ê seng-khu kap huih , 28 Nā-sī lâng tio̍h ka-kī séng-chhat ,  chiah thang chia̍h chit ê piáⁿ ,  lim chit ê poe , 29 Lâng bô hun-piat Chú ê seng-khu lâi lim-chia̍h ,  chiū-sī tùi lim-chia̍h ka-kī chhú sím-phòaⁿ , 30 Só͘-í lín tiong-kan soe-lám ê ,  phòa-pīⁿ ê ,  chōe-chōe ;  sí ê iā bô chió , 31 Lán nā ka-kī sím-mn̄g ,  chiū bô siū sím-phòaⁿ , 32 Chóng-sī lán siū sím-phòaⁿ ,  sī hō͘ Chú só͘ kéng-kài ,  bián-tit kap sè-kan lâng tâng siū tēng-chōe , 33 Góa ê hiaⁿ-tī ah ,  só͘-í lín chū-chi̍p beh chia̍h ê sî ,  tio̍h saⁿ thèng-hāu , 34 Nā ū lâng iau ,  tio̍h tiàm in chhù chia̍h ,  bián-tit chū-chi̍p tì-kàu siū sím-phòaⁿ ,  Kî-û ê tán góa lâi ,  chiah beh siat-hoat , 
