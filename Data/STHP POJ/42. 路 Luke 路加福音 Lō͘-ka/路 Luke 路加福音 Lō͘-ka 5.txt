1 Tng chèng lâng oe-khoeh I ,  teh thiaⁿ Siōng-tè ê tō-lí ê sî ,  Iâ-so͘ khiā tī Kek-nî-sat-le̍k ô͘-piⁿ , 2 khòaⁿ-kìⁿ nn̄g chiah chûn tī ô͘-piⁿ ,  thó-hî lâng lī-khui chûn teh sóe bāng , 3 Kî-tiong chi̍t chiah sī Se-bûn ê ,  Iâ-so͘ chiūⁿ-khì ,  chhiáⁿ i chiong chûn pàng khah khui ,  Chiū chē tī chûn-ni̍h kà-sī chèng lâng , 4 Kóng soah chiū tùi Se-bûn kóng ,  Pàng kàu chhim ê só͘-chāi ,  pha bāng thó-hî , 5 Se-bûn ìn kóng ,  Sian-siⁿ ,  goán thong mî tio̍h-bôa ,  thó lóng bô ;  chóng-sī in-ūi lí ê ōe ,  góa chiū beh pha bāng , 6 In pha-lo̍h-khì ,  chiū ûi-tio̍h hî chin chōe ,  bāng kàu beh li̍h ; 7 chiū ia̍t pa̍t chiah chûn ê tâng-phōaⁿ lâi tàu saⁿ-kāng ;  in chiū lâi ,  khioh hî móa nn̄g chiah chûn kàu beh tîm-lo̍h-khì , 8 Se-bûn Pí-tek khòaⁿ-kìⁿ án-ni ,  chiū phak tī Iâ-so͘ ê kha-ē kóng ,  Chú ah ,  lī-khui góa ,  góa sī ū chōe ê lâng , 9 In-ūi Se-bûn kap tâng tī-teh ê lâng ,  ūi-tio̍h in chi̍t-ē pha-lo̍h-khì só͘ lia̍h-tio̍h ê hî ,  bô m̄ gông-ngia̍h ; 10 Se-bûn ê tâng-phōaⁿ ,  Se-pí-thài ê kiáⁿ Ngá-kok ,  Iok-hān ,  iā sī án-ni ,  Iâ-so͘ tùi Se-bûn kóng ,  Bo̍h-tit kiaⁿ ,  tùi chit tia̍p liáu-āu lí beh tit-tio̍h lâng , 11 In í-keng thoa chûn óa hōaⁿ ,  chiū pàng-sak it-chhè lâi tè I , 12 Iâ-so͘ tī chi̍t ê siâⁿ ,  tú-tn̄g ū chi̍t lâng piàn-sin thái-ko ,  khòaⁿ-kìⁿ I chiū bīn phak tī tōe-ni̍h ,  kiû kóng ,  Chú ah ,  lí nā khéng ,  chiū ōe hō͘ góa chheng-khì , 13 I chhun chhiú bong i kóng ,  Góa khéng ,  lí thang chheng-khì ,  Thái-ko chek-sî tû-khì , 14 Iâ-so͘ hoan-hù i bo̍h-tit kā lâng kóng ;  to̍k-to̍k tio̍h khì ,  chiong pún-sin hō͘ chè-si giām ,  iā ūi-tio̍h lí tit-tio̍h chheng-khì hiàn Mô͘-se só͘ hoan-hù ê ,  lâi chòe chèng-kù tī lâng , 15 Chóng-sī I ê miâ-siaⁿ it-hoat pò-iông ;  kui tōa tīn ê lâng chū-chi̍p beh thiaⁿ ,  iā beh tit-tio̍h i-hó in ê pīⁿ , 16 Nā-sī Iâ-so͘ thè-khì ,  tiàm tī khòng-iá kî-tó , 17 Ū chi̍t ji̍t Iâ-so͘ teh kà-sī lâng ;  ū Hoat-lī-sài lâng kap kà lu̍t-hoat ê sian-siⁿ tī hia teh chē ,  in sī tùi Ka-lī-lī ta̍k hiuⁿ-siā kap Iû-thài kap Iâ-lō͘-sat-léng lâi ê ;  Chú ê koân-lêng kap Iâ-so͘ tī-teh ,  hō͘ I i-hó lâng , 18 Tú-tn̄g ū lâng chiong pho͘-á kng piàn-sūi ê lâi ,  ài beh kng ji̍p-khì hē tī I ê bīn-chêng , 19 In-ūi lâng chōe ,  chhē bô phāng thang kng ji̍p-khì ;  chiū chiūⁿ chhù-téng ,  tùi chhù-kòa tiong chiong lâng liân pho͘-á lūi[tūi]tūi-lo̍h-khì ,  hē tī tiong-ng ,  tī Iâ-so͘ ê bīn-chêng , 20 Iâ-so͘ khòaⁿ-kìⁿ in ê sìn chiū kóng ,  Bó͘ lâng ah ,  lí ê chōe sià lah , 21 Keng-ha̍k-sū kap Hoat-lī-sài lâng chiū gī-lūn kóng ,  Chit ê kóng chhiàm-koân lām-sám ê ōe ê sī chī-chūi ah? Siōng-tè í-gōa ,  chī-chūi ōe sià-chōe ah?22 Iâ-so͘ chai in ê gī-lūn ,  chiū ìn kóng ,  Lín sim-lāi teh gī-lūn sím-mi̍h ah?23 Kóng ,  Lí ê chōe sià á-sī kóng ,  Lí khí-lâi kiâⁿ ,  tá-lo̍h chi̍t hāng khah khoài?24 Chóng-sī beh hō͘ lín chai Jîn-chú tī tōe-ni̍h ū koân thang sià-bián chōe ,  (chiū kā piàn-sūi ê kóng) ,  Góa kā lí kóng ,  Khí-lâi ,  giâ lí ê pho͘-á tò-khì lí ê chhù , 25 Hit lâng tī chèng lâng ê bīn-chêng chek-sî khí-lâi ,  giâ i só͘ khùn ê ,  tò-khì i ê chhù ,  kui êng-kng Siōng-tè , 26 Chèng lâng lóng gông-ngia̍h ,  iā kui êng-kng Siōng-tè ;  koh móa-sim kiaⁿ-hiâⁿ kóng ,  Lán kin-á-ji̍t khòaⁿ-kìⁿ ì-gōa ê sū , 27 Chiah ê tāi-chì liáu-āu ,  Iâ-so͘ chhut-khì ,  khòaⁿ-kìⁿ chi̍t ê thiu-hiòng ê ,  miâ kiò Lī-bī ,  chē tī hiòng-koan ;  chiū kā i kóng ,  Tè góa , 28 I chiū pàng-sak it-chhè ,  khí-lâi tè I , 29 Lī-bī ūi-tio̍h I pān tōa iân-sia̍h tī in tau ;  ū thiu-hiòng ê í-ki̍p pa̍t lâng chōe-chōe kap in tâng chē toh , 30 Hoat-lī-sài lâng kap in ê keng-ha̍k-sū tùi I ê ha̍k-seng nga̍uh-nga̍uh-liām ,  kóng ,  Lín siáⁿ-sū kap thiu-hiòng ê í-ki̍p pháiⁿ lâng lim-chia̍h ah?31 Iâ-so͘ ìn kóng ,  Ióng-chòng ê lâng bô khiàm-ēng i-seng ,  nā-sī phòa-pīⁿ ê lâng chiū tio̍h ; 32 góa lâi m̄ sī beh chio gī lâng ,  sī beh chio pháiⁿ lâng lâi hoán-hóe , 33 In tùi I kóng ,  Iok-hān ê ha̍k-seng ta̍uh-ta̍uh kìm-chia̍h kî-tó ;  Hoat-lī-sài ê ha̍k-seng iā sī án-ni ;  nā-sī lí ê ha̍k-seng iā lim iā chia̍h , 34 Iâ-so͘ tùi in kóng ,  Sin-kiáⁿ-sài kap hō-chhōa ê lâng saⁿ-kap tī-teh ,  kiám ōe hō͘ hō-chhōa ê lâng kìm-chia̍h mah?35 Nā-sī ji̍t-chí beh kàu ,  sin-kiáⁿ-sài tùi in tiong-kan bô--khì ;  tī hiah ê ji̍t in chiū beh kìm-chia̍h , 36 Koh ēng phì-jū tùi in kóng ,  Bô lâng thiah sin saⁿ lâi pó͘ kū saⁿ ;  nā án-ni ,  chiū thiah-phòa sin saⁿ ,  koh só͘ pó͘ hit tè sin ê bô ha̍h tī kū ê , 37 Iā bô lâng ēng sin chiú tóe tī kū phê-lông ;  nā án-ni ,  chiū sin chiú beh piak-li̍h phê-lông ,  chiú lāu ,  lông iā phah pháiⁿ , 38 To̍k-to̍k sin chiú tio̍h ji̍p tī sin ê phê-lông , 39 Koh bô lâng lim kū chiú iā ài hit ê sin ê ;  in-ūi kóng ,  Kū ê sī hó , 
