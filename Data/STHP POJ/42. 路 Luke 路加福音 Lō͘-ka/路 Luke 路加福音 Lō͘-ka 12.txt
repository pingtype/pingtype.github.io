1 Hit sî lâng chū-chi̍p kúi-nā bān ,  tì-kàu saⁿ thún-ta̍h ,  Iâ-so͘ khui chhùi tāi-seng tùi I ê ha̍k-seng kóng ,  Lín tio̍h tî-hông Hoat-lī-sài lâng ê kàⁿ ,  chiū-sī ké-hó , 2 Bô ū khàm-ba̍t iā bô lō͘-hiān ê ,  ún-ba̍t bô hō͘ lâng chai ê , 3 Só͘-í lín tī o͘-àm ê tiong-kan só͘ kóng ê ,  beh tī kng-bêng hō͘ lâng thiaⁿ-kìⁿ ;  lín tī ba̍t-pâng àⁿ hī-khang-piⁿ só͘ kóng ê ,  beh pò-iông tī chhù-téng , 4 Góa ê pêng-iú ah ,  góa kā lín kóng ,  Hāi-sí lín seng-khu liáu-āu bōe-ōe chòe pa̍t hāng ê ,  bo̍h-tit kiaⁿ in , 5 Góa beh chí-sī lín só͘ tio̍h kiaⁿ ê ;  tio̍h kiaⁿ hit-ê hāi-sí liáu-āu koh ū koân hiat tī tē-ge̍k ê ;  si̍t-chāi ah ,  góa kā lín kóng ,  Só͘ tio̍h kiaⁿ ê sī chit-ê , 6 Gō͘ ê chhek-chiáu-á kiám m̄ sī bōe nn̄g hun gûn mah? tī Siōng-tè ê bīn-chêng liân chi̍t chiah iā bô bōe kì-tit , 7 Chiū lín ê thâu-mn̂g iā lóng kè-sǹg ,  Bo̍h-tit kiaⁿ ;  lín pí chōe-chōe chhek-chiáu-á khah kùi-khì , 8 Góa iā kā lín kóng ,  Kìⁿ-nā tī lâng ê bīn-chêng jīn góa ê ,  Jîn-chú tī Siōng-tè ê thiⁿ-sài ê bīn-chêng iā beh jīn i , 9 Nā-sī tī lâng ê bīn-chêng bô jīn góa ê ,  tī Siōng-tè ê thiⁿ-sài ê bīn-chêng ,  iā beh m̄ jīn i , 10 Hoān-nā kóng ōe lâi kong-kek Jîn-chú ê ,  beh sià-bián i ;  nā-sī siat-to̍k Sèng Sîn ê ,  bô beh sià-bián i , 11 Lâng tòa lín kàu hōe-tn̂g kap pān chèng-sū í-ki̍p ū koân ê ê bīn-chêng ,  bo̍h-tit khòa-lū beh cháiⁿ-iūⁿ hun-sò͘ ,  beh hun-sò͘ sím-mi̍h ,  beh kóng sím-mi̍h ; 12 in-ūi hit sî Sèng Sîn beh kà-sī lín só͘ tio̍h kóng ê , 13 Chèng lâng tiong ū chi̍t lâng kā I kóng ,  Sian-siⁿ ah ,  chhiáⁿ lí kah góa ê hiaⁿ-tī kap góa pun chó͘-gia̍p , 14 Nā-sī Iâ-so͘ kā i kóng ,  Lí chit ê lâng ah ,  chī-chūi siat-li̍p góa chòe lín ê sím-phòaⁿ koaⁿ ,  á-sī chòe pun ke-gia̍p ê mah?15 Chiū tùi chèng lâng kóng ,  Tio̍h kín-sīn ,  iok-sok ka-kī ,  lóng bô tham-sim ;  in-ūi lâng ê oa̍h-miā put-chāi i só͘ chek-chū ê hong-sēng , 16 Chiū ēng phì-jū tùi in kóng ,  Ū chi̍t ê pù lâng i ê chhân-hn̂g chin hó siu , 17 I siūⁿ-lâi siūⁿ-khì kóng ,  Góa bô só͘-chāi thang tún góa ê thó͘-sán ,  taⁿ beh cháiⁿ-iūⁿ?18 Koh kóng ,  Góa beh án-ni chòe ,  beh thiah góa ê chhek-chhng ,  khí khah tōa ê ;  chiū góa ê gō͘-kak kap châi-bu̍t lóng beh tún tī hia ; 19 iā beh kā góa ê lêng-hûn kóng ,  Lêng-hûn ah ,  lí ū chōe-chōe châi-bu̍t chek-chū chòe chōe-chōe nî ê lō͘-ēng ,  thang chheng-êng ,  lim-chia̍h ,  khoài-lo̍k , 20 Nā-sī Siōng-tè kā i kóng ,  Gōng lâng ah ,  Kim mî beh tùi lí thó lí ê lêng-hûn ;  chiū lí só͘ pī-pān ê beh kui sím-mi̍h lâng ah?21 Kìⁿ-nā ūi-tio̍h ka-kī chek-chū châi-pó ,  tī Siōng-tè ê bīn-chêng bô hó-gia̍h ê ,  iā sī án-ni , 22 Koh tùi I ê ha̍k-seng kóng ,  Só͘-í góa kā lín kóng ,  Bo̍h-tit ūi-tio̍h sìⁿ-miā khòa-lū beh chia̍h sím-mi̍h ,  á-sī ūi-tio̍h lín ê seng-khu khòa-lū beh chhēng sím-mi̍h ; 23 in-ūi sìⁿ-miā pí bí-niû khah tùi-tiōng ,  seng-khu pí i-chiûⁿ khah tùi-tiōng , 24 Tio̍h chhì-siūⁿ o͘-a ,  in bô chèng-choh bô siu-sêng ,  iā bô khò͘-pâng bô chhek-chhng ,  Siōng-tè iáu-kú iúⁿ-chhī in ;  lín pí chiáu-á hit ê kùi-khì kàu cháiⁿ-iūⁿ?25 Lín sím-mi̍h lâng ōe ēng khòa-lū hō͘ sìⁿ-miā khah tn̂g chi̍t khek kú ah?26 Án-ni chì sió-khóa ê lín iáu-kú bô hoat-tit ,  siáⁿ-sū khòa-lū kî-û ê ah?27 Chhì-siūⁿ pek-ha̍p-hoe cháiⁿ-iūⁿ ná tōa châng ,  i bô tio̍h-bôa bô pháng-cheh ;  nā-sī góa kā lín kóng ,  Tng Só͘-lô-bûn ke̍k hâng-ngó͘ ê sî ,  i só͘ chhēng m̄ ta̍t-tio̍h chit hō hoe ê chi̍t lúi , 28 Taⁿ soaⁿ-ni̍h ê chháu ,  kin-á-ji̍t tī-teh ,  bîn-á-ji̍t hiat tī hé-lô͘ ,  Siōng-tè siōng-chhiáⁿ hō͘ i chhēng kàu án-ni ,  hô-hòng lín sió-sìn ê lâng ah?29 Lín bo̍h-tit kiû beh chia̍h sím-mi̍h beh lim sím-mi̍h ,  iā bo̍h-tit hoân-sim ; 30 in-ūi chiah-ê lóng sī sè-kan ê lia̍t-pang lâng só͘ kiû ê ,  lín ê Pē iā chai chiah-ê sī lín khiàm-ēng ê , 31 To̍k-to̍k lín tio̍h kiû I ê kok ,  chiū chiah ê mi̍h beh sòa hō͘ lín , 32 Lín sòe ê iûⁿ-kûn ah ,  bo̍h-tit kiaⁿ ,  in-ūi lín ê Pē hoaⁿ-hí ēng kok hō͘ lín , 33 Tio̍h bōe lín só͘ ū ê lâi chín-chè lâng ;  ūi-tio̍h lín pún-sin pī-pān bōe-ōe kū ê chîⁿ-tē ,  tī thiⁿ-ni̍h ēng bōe liáu ê châi-pó ,  chiū-sī chha̍t bōe kàu ,  thâng bōe chiù ê só͘-chāi , 34 In-ūi lín ê châi-pó tī hia ,  lín ê sim iā beh tī hia , 35 Lín ê io tio̍h hâ-teh ,  lín ê teng tio̍h tiám-teh ; 36 lín tio̍h chhin-chhiūⁿ lâng teh thèng-hāu in ê chú-lâng tùi hun-in ê iân-toh tò-lâi ;  kàu tè phah mn̂g thang liâm-piⁿ kā i khui , 37 Chú-lâng kàu ,  khòaⁿ-kìⁿ in kéng-séng ,  hiah ê lô͘-po̍k ū hok-khì ,  Góa si̍t-chāi kā lín kóng ,  Chú-lâng beh hō͘ in chē toh ,  ka-kī hâ tòa ,  chìn-chêng lâi su-hāu in , 38 Kiám-chhái jī kiⁿ á-sī saⁿ kiⁿ kàu ,  khòaⁿ-kìⁿ in án-ni ,  hiah lô͘-po̍k ū hok-khì , 39 Ke-chú nā chai chha̍t sím-mi̍h sî beh kàu ,  i chiū tiuⁿ-tî ,  put-tì i ê chhù siū iah khang ,  che sī lín só͘ chai , 40 Lín iā tio̍h pī-pān piān ,  in-ūi lín bô phah-sǹg ê sî Jîn-chú lâi lah , 41 Pí-tek kóng ,  Chú ah ,  lí siat chit ê phì-jū sī tùi goán kóng ,  á-sī iā tùi chèng lâng ah?42 Chú kóng ,  Sím-mi̍h lâng sī chīn-tiong tì-sek ê koán-ke ,  chú-lâng só͘ beh siat-li̍p lâi koán-lí i ke-lāi ê lâng ,  chiàu sî hoat bí-niû hō͘ in ah?43 I ê chú-lâng lâi khòaⁿ-kìⁿ i án-ni kiâⁿ ,  hit ê lô͘-po̍k ū hok-khì , 44 Góa si̍t-chāi kā lín kóng ,  chú-lâng beh siat-li̍p i lâi koán-lí i it-chhè só͘ ū ê , 45 Siat-sú hit ê lô͘-po̍k sim-lāi phah-sǹg ,  Góa ê chú-lâng iân-chhiân chiah beh lâi ,  chiū phah hiah ê lô͘-po̍k lú-pī ,  lim-chia̍h koh chiú-chùi , 46 chiū tī bô phài-phe ê ji̍t m̄ chai ê sî ,  hit ê lô͘-po̍k ê chú-lâng beh kàu ,  tāng-tāng hêng-hoa̍t i ,  pān i kap m̄ sìn ê lâng tâng-téng , 47 Lô͘-po̍k chai i ê chú-lâng ê ì-sù ,  iā bô pī-pān ,  iā bô sūn i ê ì-sù lâi kiâⁿ ,  beh siū phah chōe ē , 48 Nā-sī m̄ chai lâi kiâⁿ eng-kai siū phah ê sū i beh siū phah chió ē ,  Kìⁿ-nā hō͘ i chōe ê ,  beh kā i the̍h chōe ;  thok-tiōng i chōe ê ,  beh kā i thó khah chōe , 49 Góa lâi sī beh ēng hé hiat tī tōe-ni̍h ;  hé nā í-keng to̍h ,  góa iáu-kú ài sím-mi̍h?50 Góa ū eng-kai siū ê sóe ;  hit ê sóe iáu-bē chiâⁿ ,  góa pek-chhiat kàu cháiⁿ-iūⁿ?51 Lín phah-sǹg góa lâi sī beh hō͘ tōe-chiūⁿ hô-pêng mah? Góa kā lín kóng ,  M̄ sī ,  hoán-tńg sī oan-ke , 52 Taⁿ liáu-āu chi̍t ke gō͘ lâng beh oan-ke ,  saⁿ-ê kap nn̄g-ê oan-ke ,  nn̄g-ê kap saⁿ-ê oan-ke , 53 Pē kap kiáⁿ ,  kiáⁿ kap pē ,  lāu-bú kap cha-bó͘-kiáⁿ ,  cha-bó͘-kiáⁿ kap lāu-bú ,  ta-ke kap i ê sim-pū ,  sim-pū kap ta-ke ,  in lóng beh oan-ke , 54 I chiū koh tùi chèng lâng kóng ,  Lín khòaⁿ-kìⁿ hûn tùi sai-sì khí ,  lín chiū kóng ,  Beh lo̍h hō͘ ;  kó-jiân ū án-ni ; 55 khòaⁿ-kìⁿ hong tùi lâm-sì chhe lâi ,  lín chiū kóng ,  Beh sio-joa̍h ;  iā ū án-ni , 56 Ké-hó ê lâng ah ,  thiⁿ kap tōe ê hêng-sek lín to khòaⁿ ōe chhut ,  cháiⁿ-iūⁿ bōe-ōe khòaⁿ-chhut chit ê sî ah?57 Lín ka-kī cháiⁿ-iūⁿ bô séng-chhat hit-ê ha̍p tī gī ê ah?58 In-ūi lí kap kò lí ê khì kìⁿ koaⁿ-hú ,  iáu tī lō͘-ni̍h tio̍h êng-ûi hō͘ i pàng lí soah ;  kiaⁿ-liáu i thoa lí kàu tī sím-phòaⁿ koaⁿ ,  sím-phòaⁿ koaⁿ chiong lí kau chhe-ia̍h ,  chhe-ia̍h sòa chiong lí koaiⁿ lo̍h kaⁿ , 59 Góa kā lí kóng ,  Chi̍t si chi̍t hô bē hêng ,  lí koat-toàn bōe-ōe chhut hia , 
