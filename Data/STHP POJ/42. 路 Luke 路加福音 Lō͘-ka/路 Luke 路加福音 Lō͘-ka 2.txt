1 Tng hit sî Kai-sat A-kó͘-sū-tok ū chhut chiàu ,  bēng-lēng thiⁿ-ē lóng chō ke-kah , 2 Che thâu chi̍t pái ê ke-kah sī Ku-lí-liú chòe Sū-lī-a chóng-tok ê sî lâi chòe ê , 3 Chèng lâng khì chō ke-kah ,  ta̍k lâng tò-khì pún siâⁿ , 4 Iok-sek ê sè-hē sio̍k tī Tāi-pi̍t ê ke ,  só͘-í tùi Ka-lī-lī ê Ná-sat-le̍k siâⁿ chiūⁿ-khì Iû-thài ,  kàu Tāi-pi̍t ê siâⁿ ,  miâ kiò Pek-lī-hêng ê ,  beh kap i só͘ phèng-tiāⁿ ê Má-lī-a saⁿ-kap chō ke-kah ; 5 hit sî Má-lī-a í-keng ū sin-īn , 6 In tī hia ê sî seng-sán ê kî kàu , 7 Chiū siⁿ thâu-chiūⁿ kiáⁿ ,  ēng pò͘ pau I ,  hō͘ I khùn tī chô-ni̍h ;  in-ūi kheh-koán bô só͘-chāi thang iông-ún in , 8 Hit tōe-hng ū kò͘-iûⁿ ê tòa tī soaⁿ-ni̍h ,  mî-sî chiú-kiⁿ kò͘ in ê iûⁿ-kûn , 9 Chú ê thiⁿ-sài khiā tī in ê sin-piⁿ ,  Chú ê êng-kng ûi-lûi chiò in ;  kò͘-iûⁿ ê tōa kiaⁿ , 10 Thiⁿ-sài kā in kóng ,  Bo̍h-tit kiaⁿ ;  in-ūi góa pò lín tōa hoaⁿ-hí ê hó siau-sit ,  hō͘ peh-sìⁿ lóng ū hūn ; 11 in-ūi kin-á-ji̍t tī Tāi-pi̍t ê siâⁿ í-keng ūi-tio̍h lín siⁿ chi̍t ê Chín-kiù-ê ,  chiū-sī Chú Ki-tok , 12 Lín beh khòaⁿ-kìⁿ chi̍t ê eⁿ-á ēng pò͘ pau ,  khùn tī chô-ni̍h ê ,  chit-ê chiū-sī hō͘ lín chòe kì-hō , 13 Hut-jiân ū chōe-chōe thian-peng kap hit ê thiⁿ-sài saⁿ-kap tī-teh ,  o-ló Siōng-tè ,  kóng , 14 Tī ke̍k koâiⁿ ê ūi êng-kng kui tī Siōng-tè , 	Tōe-chiūⁿ hô-pêng tī I só͘ hoaⁿ-hí ê lâng ê tiong-kan , 15 Chiah ê thiⁿ-sài lī-khui in chiūⁿ thiⁿ ê sî ,  kò͘-iûⁿ ê saⁿ-kap kóng ,  Taⁿ lán lâi khì Pek-lī-hêng ,  khòaⁿ só͘ chiâⁿ ê sū ,  chiū-sī Chú só͘ pò lán chai ê , 16 Chiū kín-kín khì ,  chhē-tio̍h Má-lī-a kap Iok-sek ,  koh khòaⁿ-kìⁿ eⁿ-á khùn tī chô-ni̍h , 17 Khòaⁿ-liáu ,  chiū chiong thiⁿ-sài só͘ tùi in kóng chit ê eⁿ-á ê sū pò lâng chai , 18 Thiaⁿ-kìⁿ ê lâng lóng kî-koài kò͘-iûⁿ ê só͘ tùi in kóng ê sū , 19 To̍k-to̍k Má-lī-a chiong chiah ê ōe kì tiâu-tiâu ,  sim-lāi siông-siông teh siūⁿ , 20 Kò͘-iûⁿ ê tò-khì ,  ūi-tio̍h só͘ thiaⁿ-kìⁿ ê ,  só͘ khòaⁿ-kìⁿ ê ,  chiū-sī thiⁿ-sài só͘ tùi in kóng ê ,  lâi kui êng-kng o-ló Siōng-tè , 21 Kàu tē poeh ji̍t ,  kā eⁿ-á kiâⁿ kat-lé ê kî ,  chiū hō I ê miâ kiò Iâ-so͘ ,  chiū-sī I bē tâu-thai ê sî thiⁿ-sài só͘ hō ê , 22 Chiàu Mô͘-se ê lu̍t-lē ,  in chheng-khì ê ji̍t í-keng móa ,  chiū phō eⁿ-á chiūⁿ Iâ-lō͘-sat-léng ,  beh hiàn hō͘ Chú , 23 (chiàu Chú ê lu̍t-lē só͘ kì-chài kóng ,  Kìⁿ-nā thâu-chiūⁿ ê ta-po͘-kiáⁿ beh chheng chòe sèng ,  kui tī Chú) , 24 iā beh hiàn-chè ,  chiàu Chú ê lu̍t-lē só͘ kóng ,  Ēng chi̍t tùi ê ka-chui ,  á-sī nn̄g chiah chíⁿ-á-kiáⁿ , 25 Tú-tn̄g tī Iâ-lō͘-sat-léng ū chi̍t lâng ,  miâ kiò Se-biān ;  chit lâng gī koh kèng-khiân ,  pêng-sî him-bō͘ hit ê an-ùi Í-sek-lia̍t ê ;  Sèng Sîn tiàm tī i , 26 I bat tit-tio̍h Sèng Sîn chí-sī ,  chai i iáu-bē sí beh tāi-seng khòaⁿ-kìⁿ Chú ê Ki-tok , 27 I hō͘ Sèng Sîn kám-tōng chiū ji̍p tiān ;  tú-á Iâ-so͘ ê pē-bú phō eⁿ-á ji̍p-lâi ,  beh kā I chiàu lu̍t-hoat ê lē lâi kiâⁿ , 28 hit sî Se-biān ēng chhiú chih eⁿ-á ,  o-ló Siōng-tè kóng , 29 Chú ah ,  taⁿ chiàu lí ê ōe teh tháu-pàng lí ê lô͘-po̍k An-jiân kè-sì , 30 In-ūi góa ê ba̍k-chiu í-keng khòaⁿ-kìⁿ lí ê chín-kiù , 31 Chiū-sī lí só͘ pī-pān tī bān peh-sìⁿ ê bīn-chêng ê , 32 Chòe kng lâi chiò gōa-pang , 	Koh chòe lí Í-sek-lia̍t peh-sìⁿ ê êng-kng , 33 I ê pē kap I ê bú teh kî-koài só͘ lūn eⁿ-á ê ōe ; 34 Se-biān kā in chiok-hok ,  koh tùi I ê lāu-bú Má-lī-a kóng ,  Chit ê eⁿ-á siū siat-li̍p beh hō͘ Í-sek-lia̍t tiong chōe-chōe lâng poa̍h-tó ,  chōe-chōe lâng khí-lâi ,  iā chòe siū piān-pok ê kì-hō ; 35 (koh lí ka-kī ê sim iā beh ū kiàm chha̍k thàu-kè) ;  hō͘ chōe-chōe lâng sim-lāi ê liām-thâu ōe lō͘-chhut , 36 Koh ū A-siat ê chi-phài ,  Hoat-lōe-le̍k ê cha-bó͘-kiáⁿ ,  A-ná ,  i sī chòe sian-ti ,  (nî-hè í-keng lāu ,  tùi chāi-sek-lú ê sî kè hō͘ tiōng-hu chhit nî kú , 37 chiū chiú-kóaⁿ poeh-cha̍p-sì nî) ,  lóng bô lī-khui tiān ,  kìm-chia̍h kî-tó ,  mî-ji̍t ho̍k-sāi , 38 Tú-tú hit sî i chìn-chêng ,  chheng-siā Siōng-tè ,  tùi kìⁿ-nā him-bō͘ Iâ-lō͘-sat-léng tit-tio̍h sio̍k-hôe ê lâng kóng-khí chit ê eⁿ-á ê sū , 39 In chiàu Chú ê lu̍t-hoat kiâⁿ ta̍k hāng tāi-chì bêng-pe̍k ,  tò-khì Ka-lī-lī ,  kàu pún siâⁿ Ná-sat-le̍k , 40 Eⁿ-á chiām-chiām tōa ,  ji̍t-ji̍t ióng-chòng ,  tì-hūi chhiong-móa ;  Siōng-tè ê un-tián kap I tī-teh , 41 Ta̍k nî pôaⁿ-kè-choeh ê sî I ê pē-bú khì Iâ-lō͘-sat-léng , 42 Kàu I cha̍p-jī hè ê sî ,  chiàu choeh-kî ê lē lóng chiūⁿ Iâ-lō͘-sat-léng , 43 Choeh-kî í-keng bêng-pe̍k ,  in tò-khì ê sî ,  gín-ná Iâ-so͘ iáu tòa tī Iâ-lō͘-sat-léng ;  I ê pē-bú m̄ chai , 44 Phah-sǹg I tī tâng kiâⁿ ê lâng ê tiong-kan ,  kiâⁿ chi̍t ji̍t ê lō͘-chām ;  chiah tī chhin-chhek kap saⁿ-bat ê lâng ê tiong-kan chhē I , 45 Chhē bô tio̍h ,  chiū tò-tńg khì Iâ-lō͘-sat-léng chhē I , 46 Saⁿ ji̍t āu chhē-tio̍h I tī tiān-ni̍h ,  chē tī hiah ê sian-siⁿ ê tiong-kan ,  iā teh thiaⁿ ,  iā teh mn̄g , 47 Thiaⁿ I ê lâng lóng kî-koài I ê chhang-miâ kap I ê ìn-tap , 48 Pē-bú khòaⁿ-kìⁿ I chiū gông-ngia̍h ;  I ê lāu-bú tùi I kóng ,  Kiáⁿ ah ,  lí siáⁿ-sū án-ni khoán-thāi goán? lí khòaⁿ ,  lí ê pē kap góa siong-sim chhē lí , 49 I kā in kóng ,  Siáⁿ-sū chhē góa? Kiám m̄ chai góa eng-kai tī góa ê Pē ê chhù mah?50 In bōe hiáu-tit I só͘ kā in kóng ê ōe , 51 Iâ-so͘ chiū kap in lo̍h-khì kàu Ná-sat-le̍k ,  lâi sêng-sūn in ,  I ê lāu-bú chiong chiah ê ōe lóng kì tī sim-ni̍h , 52 Iâ-so͘ ê tì-hūi kap nî-hè ná ke-thiⁿ ,  Siōng-tè kap lâng ná thiàⁿ I , 
