1 Iâ-so͘ kia̍h ba̍k khòaⁿ-kìⁿ chiah ê hó-gia̍h lâng chiong in só͘ hiàn ê hiat-lo̍h khò͘-pâng , 2 Koh khòaⁿ-kìⁿ chi̍t ê sòng-hiong ê chiú-kóaⁿ lâng chiong nn̄g ê pòaⁿ-lî hiat-lo̍h-khì , 3 Chiū kóng ,  Góa chin-si̍t kā lín kóng ,  Chit ê sòng-hiong ê chiú-kóaⁿ lâng só͘ hiat ê pí chèng lâng só͘ hiat ê khah chōe , 4 In-ūi chèng lâng sī tùi in ū chhun ê hiat-lo̍h-khì hiàn ;  nā-sī chit ê hū-jîn-lâng sī tùi i ê bô kàu ê it-chīn hiat i só͘ óa-khò lâi oa̍h ê , 5 Ū lâng kóng-khí tiān-tn̂g sī ēng hó chio̍h kap só͘ hiàn ê mi̍h lâi chng-thāⁿ , 6 hit sî Iâ-so͘ kóng ,  Lín só͘ khòaⁿ-kìⁿ hiah ê mi̍h ,  ji̍t-chí beh kàu ,  tī chia beh bô chi̍t tè chio̍h lâu tī chio̍h ê téng-bīn ,  iā bô chhia-lo̍h-khì , 7 In chiū mn̄g I kóng ,  Sian-siⁿ ah ,  án-ni sím-mi̍h sî beh ū hiah ê sū? Koh chiah ê sū beh chiâⁿ ê sî ,  ū sím-mi̍h tiāu-thâu ah?8 Iâ-so͘ kóng ,  Tio̍h kín-sīn bián-tit siū bê-he̍k ,  In-ūi beh ū chōe-chōe lâng thok góa ê miâ lâi kóng ,  Góa chiū-sī Ki-tok ;  koh kóng ,  Sî kūn lah ;  lín m̄-thang khì tè in , 9 Lín beh thiaⁿ-kìⁿ kau-chiàn kap jiáu-loān ê sū ,  hit sî m̄-bián kiaⁿ-hiâⁿ ,  In-ūi chiah ê tāi-chì tek-khak tāi-seng ū ;  chóng-sī boa̍t-kî bô liâm-piⁿ kàu , 10 Chiū kā in kóng ,  Peh-sìⁿ beh khí-lâi kong-kek peh-sìⁿ ,  kok iā beh khí-lâi kong-kek kok , 11 Tōe beh tōa tín-tāng ,  iā chōe-chōe só͘-chāi ū ki-hng un-e̍k ;  tùi thiⁿ-ni̍h iā beh ū thang kiaⁿ ê siōng kap tōa ê sîn-jiah , 12 Chiah ê sū ê tāi-seng lâng beh hē chhiú lia̍h lín ,  khún-tio̍k lín ,  chiong lín sàng-kau tī hōe-tn̂g kap kaⁿ-lô ,  iā ūi-tio̍h góa ê miâ tòa lín kàu tī kun-ông koaⁿ-hú ê bīn-chêng , 13 Chiah ê sū beh chiâⁿ-chòe lín ê kan-chèng , 14 Só͘-í lín ê sim-chì tio̍h koat-toàn bô tāi-seng khòa-lū beh cháiⁿ-iūⁿ hun-sò͘ , 15 In-ūi góa beh siúⁿ-sù lín kháu-châi tì-hūi ,  chiū-sī lín ê chèng tùi-te̍k só͘ bōe-ōe tí-tng piān-pok ê , 16 Lín iā beh hō͘ pē-bú ,  hiaⁿ-tī ,  chhin-chhek ,  pêng-iú ké-sàng ; 17 lín tiong-kan ū ê beh hō͘ in hāi-sí ;  lín in-ūi góa ê miâ beh hō͘ chèng lâng oàn-hūn ; 18 chóng-sī lín chi̍t ki thâu-mn̂g iā bōe sit-lo̍h , 19 Lín ēng thun-lún tit-tio̍h lín ê oa̍h-miā , 20 Lín khòaⁿ-kìⁿ Iâ-lō͘-sat-léng hō͘ kun-peng só͘ ûi ,  chiū chai i ê pha-hng kūn lah , 21 Hit sî tī Iû-thài ê tio̍h cháu-khì soaⁿ-ni̍h ;  tī siâⁿ-lāi ê tio̍h chhut-lâi ;  tī hn̂g-ni̍h ê m̄-thang ji̍p siâⁿ , 22 In-ūi chiah ê ji̍t sī sin-oan ê ji̍t ,  hō͘ só͘ ū kì-chài ê lóng èng-giām , 23 Tng hiah ê ji̍t ū sin-īn kap hō͘ eⁿ-á chia̍h lin ê hū-jîn-lâng ū chai-ē ;  in-ūi beh ū tōa ê khùn-khó͘ kàu tī hit ê tōe-hng ,  iā siū-khì kàu tī chit ê peh-sìⁿ ; 24 in beh hō͘ to thâi-sí ,  siū lia̍h kàu bān pang ;  Iâ-lō͘-sat-léng beh hō͘ lia̍t-pang lâng thún-ta̍h ,  kàu lia̍t-pang ê kî móa , 25 Tī ji̍t ,  ge̍h ,  chhiⁿ-sîn teh-beh ū tiāu-thâu ,  tī tōe-chiūⁿ lia̍t-pang khùn-khó͘ ;  ūi-tio̍h hái kap éng ê hōa-hōa-háu chiū hun-loān ; 26 lâng tùi kiaⁿ-hiâⁿ í-ki̍p thèng-hāu só͘ beh kàu tī thiⁿ-ē ê sū chiū hun-khì ;  in-ūi thiⁿ-siōng beh tín-tāng , 27 Tī hit sî beh khòaⁿ-kìⁿ Jîn-chú ēng koân-lêng kap tōa êng-kng chē hûn lâi , 28 Tú-tú ū chiah ê sū ,  lín tio̍h thêng-sin khí-lâi kia̍h thâu ;  in-ūi lín ê sio̍k-hôe kūn lah , 29 Koh ēng phì-jū kā in kóng ,  Chhì-khòaⁿ bû-hoa-kó kap lóng-chóng ê chhiū , 30 in puh-íⁿ ê sî lín khòaⁿ-kìⁿ ,  chiū ka-kī chai hē-thiⁿ kūn lah , 31 Án-ni ,  lín khòaⁿ-kìⁿ chiah ê sū chiū tio̍h chai Siōng-tè ê kok kūn lah , 32 Góa si̍t-chāi kā lín kóng ,  Chit sè-tāi iáu-bē kè-khì ,  chiah ê tāi-chì lóng beh chiâⁿ , 33 Thiⁿ kap tōe beh bô-khì ,  góa ê ōe bōe bô-khì , 34 Nā-sī lín tio̍h ka-kī kín-sīn ,  kiaⁿ-liáu lín ê sim hō͘ tham-chia̍h ,  chiú-chùi ,  kap chit sè-kan ê khòa-lū phah-loān ,  chiū hit ji̍t chhin-chhiūⁿ oa̍h-tauh hut-jiân kàu tī lín ; 35 in-ūi hit ji̍t beh chhin-chhiūⁿ án-ni kàu tī kìⁿ-nā khiā-khí choân tōe-bīn ê chèng lâng , 36 Nā-sī lín tio̍h ta̍k sî kéng-séng ,  kî-tó ,  hō͘ lín ōe tit siám-pī chiong-lâi lóng-chóng ê sū ,  lâi khiā tī Jîn-chú ê bīn-chêng , 37 Iâ-so͘ ji̍t-sî tī tiān-ni̍h kà-sī lâng ;  mî-sî chhut-khì ,  hioh tī hit-ê miâ chòe Kaⁿ-ná ê soaⁿ , 38 Chèng peh-sìⁿ thàu-chá khì tiān-ni̍h chhē I ,  ài beh thiaⁿ I , 
