1 Iâ-so͘ koh tùi ha̍k-seng kóng ,  Bó͘ ê hó-gia̍h lâng ū chi̍t ê koán-ke ê ;  ū lâng chiong i phòa-hùi chú-lâng ê gia̍p tùi i ê chú-lâng kò i , 2 Chú-lâng kiò i lâi kā i kóng ,  Góa só͘ thiaⁿ-kìⁿ lí chit ê tāi-chì sī cháiⁿ-iūⁿ? Taⁿ lí koán-ke ê sū tio̍h kap góa chheng-chhó ,  in-ūi lí bōe-ōe iû-goân chòe koán-ke , 3 Koán-ke ê sim-lāi siūⁿ kóng ,  Chú-lâng lut góa koán-ke ê chit ,  góa beh cháiⁿ-iūⁿ ah? kia̍h tî-thâu bô khùi-la̍t ,  chòe khit-chia̍h mī kiàn-siàu , 4 Taⁿ góa chai só͘ tio̍h chòe lah ,  kàu lut koán-ke ê chit ,  hit sî lâng chiah beh chiap-la̍p góa ji̍p in ê ke , 5 I chiū kiò khiàm i chú-lâng ê chè ê ,  chi̍t-ê chi̍t-ê lâi ;  kā thâu-chi̍t-ê kóng ,  Lí khiàm góa ê chú-lâng jōa chōe?6 Ìn kóng ,  Iû ,  chi̍t-pah tháng ,  Chiū kā i kóng ,  The̍h lí ê siàu ,  kín-kín chē ,  siá gō͘-cha̍p , 7 Koh kā pa̍t-ê kóng ,  Lí khiàm jōa chōe? I kóng ,  Be̍h ,  chi̍t-pah chio̍h ,  Kā i kóng ,  The̍h lí ê siàu ,  siá poeh-cha̍p , 8 Chú-lâng chiū o-ló chit ê put-gī ê koán-ke ,  ūi-tio̍h i só͘ chòe ū tì-sek ;  in-ūi chit sè-kan ê lâng ūi-tio̍h sè-chêng lâi tô͘-bô͘ ,  pí kng-bêng ê lâng khah ū tì-sek , 9 Góa iā kā lín kóng ,  Tio̍h ēng put-gī ê chîⁿ-châi kiat-kau pêng-iú ,  kàu chîⁿ-châi liáu-khì ê sî ,  in chiah beh chiap-la̍p lín ji̍p éng-oán ê tiùⁿ-pâng , 10 Tī chì sió-khóa ê sū chīn-tiong ê ,  tī tōa ê iā chīn-tiong ;  tī chì sió-khóa ê sū put-gī ê ,  tī tōa ê iā put-gī , 11 Tī put-gī ê chîⁿ-châi lín nā bô chīn-tiong ,  chī-chūi beh ēng chin-ê thok-tiōng lín?12 Koh tī sio̍k pa̍t lâng ê ,  lín nā bô chīn-tiong ,  chī-chūi beh ēng sio̍k lín ê hō͘ lín ah?13 Chi̍t ê lô͘-po̍k bōe-ōe ho̍k-sāi nn̄g ê chú-lâng ;  in-ūi i ōe oàn-hūn chit-ê ,  thiàⁿ hit-ê ;  á-sī ōe tùi-tiōng chit-ê ,  khòaⁿ-khin hit-ê ;  lín bōe-ōe ho̍k-sāi Siōng-tè sòa ho̍k-sāi chîⁿ-châi , 14 Hoat-lī-sài lâng sī tham châi ê ,  thiaⁿ-kìⁿ chiah ê lóng-chóng ê ōe ,  chiū léng-chhiò I , 15 Iâ-so͘ kā in kóng ,  Lín sī tī lâng ê bīn-chêng ka-kī chheng-chòe-gī ê ,  nā-sī Siōng-tè chai lín ê sim ;  in-ūi tī lâng ê tiong-kan só͘ chhui-chun ê tī Siōng-tè ê bīn-chêng sī khó-ò͘ⁿ , 16 Lu̍t-hoat kap sian-ti kàu Iok-hān ;  tùi hit sî Siōng-tè kok ê hok-im thoân-pò ,  lâng chīn la̍t lâi ji̍p , 17 Thiⁿ tōe ê hòe-bô pí lu̍t-hoat chi̍t u̍ih ê sit-lo̍h sī khah khoài , 18 Kìⁿ-nā lî i ê bó͘ lâi chhōa pa̍t lâng sī kiâⁿ kan-îm ;  chhōa pa̍t lâng só͘ lî ê ,  iā sī kiâⁿ kan-îm , 19 Ū chi̍t ê pù lâng chhēng chí-sek kap iù-tōe pò͘ ê i-chiûⁿ ,  ta̍k ji̍t chhia-hôa iàn-lo̍k ; 20 koh ū chi̍t ê khit-chia̍h miâ Lia̍p-sat-lō͘ ,  piàn-sin siⁿ-thiàⁿ ; 21 lâng hē i tī pù lâng ê tōa-mn̂g-kháu ,  ài chiong pù lâng toh-kha só͘ ka-la̍uh ê lâi tō͘-pá ;  káu iā lâi chī i siⁿ-thiàⁿ ê ūi , 22 Sòng-hiong lâng sí ,  hō͘ thiⁿ-sài hû i kàu A-pek-la̍h-hán ê heng-chêng ;  pù lâng iā sí ,  sòa bâi-chòng , 23 Tī im-kan ,  thòng-khó͘ ê tiong-kan ,  kia̍h ba̍k hn̄g-hn̄g khòaⁿ-kìⁿ A-pek-la̍h-hán ,  koh Lia̍p-sat-lō͘ tī i ê heng-chêng , 24 Chiū kiò kóng ,  Góa ê chó͘ A-pek-la̍h-hán ah ,  khó-lîn góa ,  chhe Lia̍p-sat-lō͘ ēng chńg-thâu-á bé ùn chúi lâi liâng góa ê chi̍h ,  in-ūi góa tī chit hé-iām tiong chin chhiⁿ-chhám , 25 Nā-sī A-pek-la̍h-hán kóng ,  Kiáⁿ ah ,  tio̍h kì-tit lí chāi-siⁿ hióng-siū lí ê hok-khì ,  Lia̍p-sat-lō͘ siū-tio̍h kan-khó͘ ;  taⁿ i tī chia tit-tio̍h an-ùi ,  iā lí siū chhiⁿ-chhám , 26 M̄-nā án-ni ,  tī goán kap lín ê tiong-kan ū tōa chhim-ian keh-teh ,  tì-kàu beh tùi chia kè-khì lín hia bōe-ōe ,  tùi hia kè-lâi goán chia iā bōe-ōe , 27 I chiū kóng ,  Kì-jiân án-ni ,  kiû chó͘ lí chhe Lia̍p-sat-lō͘ khì goán pē ê chhù ; 28 in-ūi góa ū gō͘ ê hiaⁿ-tī ,  hō͘ i tùi in chòe kan-chèng ,  bián-tit in iā kàu chit ê thòng-khó͘ ê só͘-chāi , 29 A-pek-la̍h-hán kóng ,  In ū Mô͘-se kap hiah ê sian-ti ,  thang thiaⁿ in , 30 Ìn kóng ,  Góa ê chó͘ A-pek-la̍h-hán ah ,  bōe lah ;  nā ū lâng tùi sí-lâng tiong khì chhē in ,  in chiū beh hoán-hóe , 31 A-pek-la̍h-hán kā i kóng ,  In nā m̄ thiaⁿ Mô͘-se kap sian-ti ,  chiū ū lâng tùi sí-lâng tiong koh-oa̍h ,  in iā m̄ siū khó͘-khǹg , 
