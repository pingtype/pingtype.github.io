1 Iâ-so͘ tī chi̍t só͘-chāi kî-tó ,  í-keng soah ,  I ê ha̍k-seng chi̍t lâng tùi I kóng ,  Chú ah ,  kà-sī goán kî-tó ,  chhin-chhiūⁿ Iok-hān iā bat kà-sī i ê ha̍k-seng , 2 I chiū kā in kóng ,  Lín kî-tó ê sî tio̍h kóng ,  Pē ah ,  goān lí ê miâ sèng ;  lí ê kok lîm-kàu ; 3 goán ê ji̍t-si̍t ji̍t-ji̍t hō͘ goán ; 4 sià-bián goán ê chōe ,  in-ūi goán iā sià-bián ko͘-hū goán ê lâng ;  bo̍h-tit chhōa goán ji̍p tī chhì , 5 Koh tùi in kóng ,  Lín sím-mi̍h lâng ū pêng-iú ,  lí pòaⁿ-mî khì chhē i ,  kā i kóng ,  Pêng-iú ah ,  the̍h saⁿ ê piáⁿ chioh góa:6 in-ūi góa ū pêng-iú tùi lō͘-ni̍h lâi chhē góa ,  góa bô mi̍h thang chhiáⁿ i , 7 I tùi lāi-bīn ìn kóng ,  Bo̍h-tit chô-chak góa ;  mn̂g í-keng koaiⁿ ,  gín-ná kap góa tī chhn̂g-ni̍h ;  góa bōe tit thang khí-lâi the̍h hō͘ lí , 8 Góa kā lí kóng ,  sui-jiân bô ūi-tio̍h i chòe pêng-iú khí-lâi the̍h hō͘ i ,  iáu-kú ūi-tio̍h i ê pek-chhiat beh khí-lâi ,  chiàu i só͘ khiàm-ēng ê hō͘ i , 9 Góa koh kā lín kóng ,  Kiû chiū hō͘ lín ;  chhē chiū tú-tio̍h ;  phah mn̂g chiū kā lín khui , 10 In-ūi kìⁿ-nā kiû ê tit-tio̍h ,  chhē ê tú-tio̍h ;  phah mn̂g ê kā in khui , 11 Lín tá-lo̍h chi̍t-ê chòe pē ê ,  ū kiáⁿ lâi thó piáⁿ ,  kiám beh chiong chio̍h-thâu hō͘ i mah? Á-sī beh hî ,  kiám beh chiong chôa chún-chòe hî hō͘ i mah?12 Á-sī thó nn̄g ,  kiám beh chiong giat-á-thâng hō͘ i mah?13 Lín chiah-ê sui-jiân pháiⁿ ,  iáu-kú ōe hiáu-tit ēng hó mi̍h hō͘ lín ê kiáⁿ-jî ,  hô-hòng lín tī thiⁿ-ni̍h ê Pē kiám bô ēng Sèng Sîn lâi hō͘ kiû I ê lâng mah?14 Iâ-so͘ kóaⁿ chi̍t ê é-káu kúi ;  í-keng chhut ,  é-káu ê chiū kóng ōe ;  chèng lâng kî-koài , 15 Lāi-tiong ū kúi-nā lâng kóng ,  I kóaⁿ kúi sī khò kúi-ông Pia̍t-se-pok , 16 Koh ū lâng chhì I ,  tùi I kiû tùi thiⁿ lâi ê sîn-jiah , 17 Iâ-so͘ chai in ê ì-sù chiū kā in kóng ,  Hoān-nā kok ka-kī cheng-piàⁿ ,  ōe tì-kàu pha-hng ,  chhù chi̍t keng chi̍t keng tó-hoāi ; 18 nā Sat-tàn ka-kī cheng-piàⁿ ,  i ê kok thài-thó khiā ōe tiâu? in-ūi lín kóng góa khò Pia̍t-se-pok kóaⁿ kúi , 19 Siat-sú góa khò Pia̍t-se-pok kóaⁿ kúi ,  chiū lín ê chú-tē kóaⁿ kúi ,  óa-khò chī-chūi ah? Án-ni in beh gí-toàn lín , 20 To̍k-to̍k góa nā khò Siōng-tè ê chhiú kóaⁿ kúi ,  chiū Siōng-tè ê kok í-keng kàu tī lín , 21 Béng lâng chhēng khoe-kah kia̍h ke-si kò͘-siú i ê chhù ,  i só͘ ū ê chiū an-ún , 22 Chóng-sī pí i khah béng ê kàu lâi iâⁿ i ,  chiū chhiúⁿ i só͘ óa-khò choân-hù ê chiàn-khì ,  lâi pun i ê mi̍h-kiāⁿ , 23 Bô tâng góa ê chiū-sī tùi-te̍k góa ;  bô kap góa siu-khioh ê chiū-sī teh phah-sòaⁿ , 24 Siâ-sîn í-keng lī-khui lâng ,  keng-kè bô chúi ê tōe ,  kiû an-hioh ;  bô tit-tio̍h ,  chiū kóng ,  Góa beh tò-khì só͘ chhut-lâi ê chhù , 25 Kàu tè ,  chiū khòaⁿ-kìⁿ piàⁿ-sàu chôe-chéng ; 26 chiū khì koh tòa chhit ê sîn pí ka-kī khah pháiⁿ ,  ji̍p-khì khiā-khí ,  Hit lâng lō͘-bé ê kéng-hóng pí khí-thâu khah chhám , 27 I kóng chiah ê ōe ê sî ,  chèng lâng tiong ū chi̍t ê hū-jîn-lâng tōa siaⁿ kā I kóng ,  Siⁿ lí ê pak-tó͘ ,  hō͘ lí suh ê lin-thâu ū hok-khì ah , 28 Nā-sī Iâ-so͘ kóng ,  M̄ ta̍t-tio̍h thiaⁿ Siōng-tè ê tō-lí lâi siú ê khah ū hok-khì , 29 Lâng chū-chi̍p ná chōe ,  Iâ-so͘ chiū kóng ,  Chit sè-tāi sī pháiⁿ ê sè-tāi ,  in kiû sîn-jiah ,  nā-sī tû Iok-ná ê sîn-jiah í-gōa ,  bô beh sîn-jiah hō͘ i , 30 In-ūi Iok-ná chiâⁿ-chòe sîn-jiah lâi hō͘ Nî-nî-bî lâng ,  chhin-chhiūⁿ án-ni Jîn-chú iā beh chiâⁿ-chòe sîn-jiah lâi hō͘ chit sè-tāi , 31 Lâm-hng ê lú-ông tng sím-phòaⁿ ê sî ,  beh kap chit sè-tāi ê lâng saⁿ-kap khí-lâi ,  sòa gí-tiāⁿ chit sè-tāi ê chōe ;  in-ūi i tùi tōe ê ke̍k-thâu lâi thiaⁿ Só͘-lô-bûn tì-sek ê ōe ,  hô-hòng tī chia ū pí Só͘-lô-bûn khah tōa ê , 32 Nî-nî-bî lâng tng sím-phòaⁿ ê sî beh kap chit sè-tāi ê lâng saⁿ-kap khiā-khí-lâi ,  sòa gí-tiāⁿ chit sè-tāi ê chōe ;  in-ūi in tùi Iok-ná só͘ thoân ê lâi hoán-hóe ,  hô-hòng tī chia ū pí Iok-ná khah tōa ê , 33 Bô lâng tiám teng hē tī ún-ba̍t ê só͘-chāi ,  á-sī tī táu ē ;  chiū-sī hē tī teng-tâi téng ,  hō͘ ji̍p-lâi ê lâng khòaⁿ-kìⁿ hit ê kng , 34 Seng-khu ê teng chiū-sī lí ê ba̍k-chiu ;  lí ê ba̍k-chiu nā kim ,  chiū thong seng-khu iā kng ;  lí ê ba̍k-chiu nā hoe ,  chiū seng-khu iā àm , 35 Só͘-í tio̍h kín-sīn kiaⁿ-liáu lí lāi-bīn ê kng sī àm , 36 Siat-sú lí thong seng-khu lóng kng ,  bô chi̍t jiah àm ,  chiū beh oân-choân kng ,  chhin-chhiūⁿ teng ê kng nà-nà teh chiò lí , 37 Kóng ōe ê sî ū Hoat-lī-sài lâng chhiáⁿ i saⁿ-kap chia̍h ,  Iâ-so͘ chiū ji̍p-khì chē , 38 Hit ê Hoat-lī-sài lâng khòaⁿ-kìⁿ I bē sóe lâi chia̍h ,  chiū kî-koài , 39 Chú chiū tùi i kóng ,  Taⁿ lín Hoat-lī-sài lâng chheng-khì poe kap pôaⁿ ê gōa-bīn ;  nā-sī lín lāi-bīn chiū ū chhiúⁿ-kiap kap ok-to̍k móa-móa , 40 Lín gōng lâng ah ,  chhòng-chō gōa-bīn ê kiám bô iā chhòng-chō lāi-bīn mah?41 Chóng-sī tio̍h chiong chiah ê lāi-bīn ê mi̍h chín-chè lâng ,  chiū ta̍k hāng mi̍h chāi lín lóng chheng-khì , 42 Lín Hoat-lī-sài lâng ū chai-ē ah! in-ūi lín chiong po̍k-hô ,  ûn-hiong ,  kap ta̍k iūⁿ ê chhài-soe cha̍p hūn thiu chi̍t hūn ,  nā-sī kong-gī kap thiàⁿ Siōng-tè ê sū chiū pàng bô iàu-kín ;  chóng-sī chiah-ê sī eng-kai tio̍h kiâⁿ ê ,  hiah-ê iā m̄-thang pàng-sak , 43 Lín Hoat-lī-sài lâng ū chai-ē ah! in-ūi lín ài hōe-tn̂g lāi chē koâiⁿ ūi ,  koe-chhī-ni̍h hō͘ lâng chhéng-an , 44 Lín ū chai-ē ah! in-ūi lín chhin-chhiūⁿ ún-ba̍t ê bōng ,  lâng kiâⁿ tī hit téng-bīn m̄ chai , 45 Ū chi̍t ê kà lu̍t-hoat ê sian-siⁿ ìn I kóng ,  Sian-siⁿ ,  lí kóng chiah ê ōe iā pō͘-jio̍k-tio̍h goán , 46 Nā-sī I kóng ,  Lín kà lu̍t-hoat ê sian-siⁿ iā ū chai-ē ah! in-ūi lín chiong oh-tit taⁿ ê tàⁿ hō͘ lâng taⁿ ;  nā-sī lín pún-sin bô ēng chi̍t ki chńg-thâu-á lâi bong hiah ê tàⁿ , 47 Lín ū chai-ē ah! in-ūi lín chhòng sian-ti lâng ê bōng ,  iā lín ê chó͘ bat hāi-sí in , 48 Án-ni ,  lín ê chó͘ só͘ chòe ê ,  lín chòe kan-chèng ,  koh hoaⁿ-hí i ;  in-ūi in hāi-sí in ,  iā lín chhòng in ê bōng , 49 Só͘-í Siōng-tè ê Tì-hūi ū kóng ,  Góa beh chhe sian-ti kap sù-tô͘ chiū-kūn in ,  kî-tiong ū-ê in beh hāi-sí i ,  ū-ê in beh khún-tio̍k i ; 50 tì-kàu tùi chhòng-chō sè-kan í-lâi só͘ lâu chèng sian-ti ê huih lóng beh kā chit sè-tāi thó ; 51 chiū-sī tùi A-pek ê huih kàu Sat-ka-lī-a sí tī tiān kap tôaⁿ ê tiong-kan ê huih ,  si̍t-chāi ah ,  góa kā lín kóng ,  lóng beh tùi chit sè-tāi thó , 52 Lín kà lu̍t-hoat ê sian-siⁿ ū chai-ē ah! in-ūi lín chiong chai-bat ê só-sî kia̍h-khì ;  lín ka-kī m̄ ji̍p ,  teh-beh ji̍p ê lâng lín chiū chó͘-tòng i , 53 Iâ-so͘ tùi hia chhut-lâi ê sî ,  keng-ha̍k-sū kap Hoat-lī-sài lâng chhut-la̍t pek I ,  kek I kóng khah chōe ōe ; 54 tng-tán I ,  ài lia̍h I ê ōe-phāng , 
