1 Chiah ê tāi-chì liáu-āu ,  Chú koh siat-li̍p chhit-cha̍p lâng ,  chi̍t tùi chi̍t tùi chhe in chòe-thâu khì I só͘ beh kàu ta̍k ê siâⁿ ,  ta̍k ê só͘-chāi ; 2 tùi in kóng ,  Thang siu-sêng ê sī chōe ,  chòe-kang ê sī chió ;  só͘-í lín tio̍h kiû hn̂g Chú pek kang khì kā I siu-sêng , 3 Lín khì ah ,  góa chhe lín chhin-chhiūⁿ iûⁿ-á ji̍p chhâi-lông ê tiong-kan , 4 Bo̍h-tit tòa chîⁿ-tē ,  bo̍h-tit tah-liân ,  bo̍h-tit ôe ;  lō͘-ni̍h bo̍h-tit kā lâng chhéng-an , 5 Bô lūn ji̍p sím-mi̍h chhù ,  tio̍h tāi-seng kóng ,  Goān chit ke pêng-an , 6 Siat-sú ū ha̍p-gî tit-tio̍h pêng-an ê lâng tī hia ,  chiū lín ê pêng-an ōe kàu tī i ;  nā bô ,  chiū tò kui tī lín , 7 Tio̍h tiàm tī hit ke ,  lim-chia̍h in só͘ kiong-kip ê ,  in-ūi chòe-kang lâng kham-tit tit-tio̍h i ê kang-chîⁿ ;  bo̍h-tit tùi chit ke sóa khì hit ke , 8 Bô lūn ji̍p sím-mi̍h siâⁿ ,  lâng nā chiap-la̍p lín ,  tio̍h chia̍h in só͘ pâi tī lín bīn-chêng ê , 9 Siâⁿ-lāi ū pīⁿ ê ,  tio̍h i-hó in ,  sòa kā in kóng ,  Siōng-tè kok kūn lín lah , 10 Nā-sī bô lūn ji̍p sím-mi̍h siâⁿ ,  lâng m̄ chiap-la̍p lín ,  chiū tio̍h chhut-khì in ê tōa ke-lō͘ kóng , 11 Liân lín ê siâⁿ ê thô͘-hún ,  tiâu tī goán ê kha ê ,  goán iā tùi lín chhit-khì ;  chóng-sī lín tio̍h chai Siōng-tè ê kok kūn lah , 12 Góa kā lín kóng ,  Tī hit ji̍t Só͘-to-má pí hit ê siâⁿ iáu khah khoài tam-tng , 13 Ko-lia̍p-sìn ah ,  lí ū chai-ē! Pek-sài-tāi ah ,  lí ū chai-ē! in-ūi tī lín tiong-kan só͘ kiâⁿ chiah ê koân-lêng ,  nā ū kiâⁿ tī Chhui-lô kap Se-tùn ,  chiū in chá-chá chhēng môa-saⁿ sám hé-hu chē-teh lâi hoán-hóe , 14 Nā-sī tng sím-phòaⁿ ê sî Chhui-lô kap Se-tùn pí lín iáu khah khoài tam-tng , 15 Ka-pek-lông ah ,  lí kiám ōe tit-tio̍h kú-khí kàu thiⁿ mah? Lí beh chhia lo̍h im-hú , 16 Thiaⁿ lín ê chiū-sī thiaⁿ góa ;  khì-sak lín ê chiū-sī khì-sak góa ;  khì-sak góa ê chiū-sī khì-sak chhe góa ê , 17 Hiah ê chhit-cha̍p lâng tò-tńg-lâi teh hoaⁿ-hí kóng ,  Chú ah ,  ēng lí ê miâ kúi iā hâng-ho̍k goán , 18 Iâ-so͘ kā in kóng ,  Góa ū khòaⁿ-kìⁿ Sat-tàn chhin-chhiūⁿ sih-nà tùi thiⁿ poa̍h-lo̍h-lâi , 19 Góa í-keng hō͘ lín ū koân thang ta̍h chôa kap giat-á-thâng ,  koh iâⁿ-kè tùi-te̍k lóng-chóng ê khùi-la̍t ;  koat-toàn bô chi̍t hāng ōe hāi-tio̍h lín , 20 Chóng-sī bo̍h-tit in-ūi chiah ê sîn hâng-ho̍k lín lâi hoaⁿ-hí ;  tio̍h in-ūi lín ê miâ kì tī thiⁿ-ni̍h lâi hoaⁿ-hí , 21 Tng hit sî Iâ-so͘ tī Sèng Sîn khoài-lo̍k ,  kóng ,  Pē ah ,  thiⁿ tōe ê Chú ,  góa o-ló lí ,  in-ūi lí chiong chiah ê sū tùi tì-hūi chhang-miâ ê ū ún-ba̍t i ,  tùi sòe-kiáⁿ ū hián-bêng i ;  Pē ah ,  sī lah ,  in-ūi lí khòaⁿ án-ni chòe hoaⁿ-hí ,  Bān-hāng-ū tùi góa ê Pē lóng kau-hù góa ; 22 Pē í-gōa bô chi̍t-ê bat Kiáⁿ sī chī-chūi ;  Kiáⁿ kap Kiáⁿ só͘ ài beh chí-sī ê í-gōa ,  iā bô chi̍t-ê bat Pē sī chī-chūi , 23 Chiū oa̍t-tńg-sin àm-chīⁿ tùi ha̍k-seng kóng ,  Khòaⁿ-kìⁿ lín só͘ khòaⁿ-kìⁿ ê ,  hiah ê ba̍k-chiu ū hok-khì , 24 In-ūi góa kā lín kóng ,  Chêng ū chōe-chōe sian-ti kap kun-ông ài khòaⁿ lín só͘ khòaⁿ-kìⁿ ê ,  iā bô khòaⁿ-kìⁿ ,  ài thiaⁿ lín só͘ thiaⁿ-kìⁿ ê  ,  iā bô thiaⁿ-kìⁿ , 25 Ū chi̍t ê kà lu̍t-hoat ê sian-siⁿ khí-lâi chhì I kóng ,  Sian-siⁿ ah ,  góa tio̍h cháiⁿ-iūⁿ chòe chiah ōe tit-tio̍h éng-oa̍h?26 Iâ-so͘ tùi i kóng ,  Tī lu̍t-hoat ū kì sím-mi̍h? Lí tha̍k-liáu cháiⁿ-iūⁿ?27 I ìn kóng ,  Lí tio̍h chīn-sim ,  chīn-sèng ,  chīn-la̍t ,  chīn-ì thiàⁿ Chú lí ê Siōng-tè ;  iā tio̍h thiàⁿ chhù-piⁿ chhin-chhiūⁿ ka-kī , 28 Iâ-so͘ kā i kóng ,  Lí só͘ ìn ê sī tio̍h ;  kiâⁿ chit-ê ,  chiū ōe oa̍h , 29 Nā-sī i ài hián-bêng ka-kī chòe tio̍h ,  chiū tùi Iâ-so͘ kóng ,  Chī-chūi sī góa ê chhù-piⁿ?30 Iâ-so͘ ìn i kóng ,  Ū chi̍t lâng tùi Iâ-lō͘-sat-léng lo̍h-khì Iâ-lī-ko ,  tú-tio̍h chha̍t pak i ê i-chiûⁿ ,  phah i kàu pòaⁿ-sí ,  pàng hē-teh ,  chòe in khì , 31 Chhàu-khám ū chi̍t ê chè-si tùi hit tiâu lō͘ lo̍h-khì ,  khòaⁿ-kìⁿ i ,  chiū siám tùi hit pêng kè-khì , 32 Koh ū chi̍t ê Lī-bī lâng kàu hit só͘-chāi ,  khòaⁿ-liáu iû-goân tùi hit pêng kè-khì , 33 To̍k-to̍k ū chi̍t ê Sat-má-lī-a lâng kiâⁿ lō͘ tùi hia kè ,  khòaⁿ-kìⁿ chiū lîn-bín i ; 34 kūn-óa ,  ēng chiú thîn tī i tio̍h-siong ê só͘-chāi ,  kā i pau-teh ,  chiong ka-kī ê cheng-siⁿ hō͘ i khiâ ,  chhōa i kàu kheh-tiàm ,  lâi chiàu-kò͘ i , 35 Keh ji̍t the̍h gûn-á nn̄g-ê hō͘ tiàm-chú ,  kóng ,  Tio̍h chiàu-kò͘ chit lâng ;  só͘-hùi nā khah ke ,  góa tò-tńg-lâi chiah hêng lí , 36 Chit saⁿ lâng tiong lí phah-sǹg tá-lo̍h chi̍t-ê chòe tú-tio̍h chha̍t hit lâng ê chhù-piⁿ?37 I kóng ,  Lîn-bín i ê ,  chiū-sī ,  Iâ-so͘ kā i kóng ,  Lí khì ,  chiàu án-ni lâi kiâⁿ , 38 In kiâⁿ ê sî ,  Iâ-so͘ ji̍p chi̍t ê hiuⁿ-siā ;  ū chi̍t ê hū-jîn-lâng ,  miâ Má-tāi ,  chiap-la̍p I tī i ê chhù , 39 I ū chi̍t ê chí-bē ,  kiò chòe Má-lī-a ,  chē tī Chú ê kha-ē ,  lâi thiaⁿ I ê ōe , 40 Má-tāi in-ūi chiap-thāi in ,  tāi-chì chōe ,  sim bâng ;  chiū-kūn Iâ-so͘ kóng ,  Chú ah ,  góa ê chí-bē pàng góa ka-kī teh bong ,  lí bô iàu-kín mah? Tio̍h kah i lâi chān góa , 41 Nā-sī Chú ìn kóng ,  Má-tāi ah ,  Má-tāi ah ,  lí ūi-tio̍h chōe-chōe tāi-chì khòa-lū hun-cha̍p ; 42 nā-sī só͘ khiàm-ēng ê sī chi̍t hāng nā-tiāⁿ ;  in-ūi Má-lī-a í-keng kéng-tio̍h hó ê hūn-gia̍h ,  chiū-sī bōe kā i chhiúⁿ-tit ê , 
