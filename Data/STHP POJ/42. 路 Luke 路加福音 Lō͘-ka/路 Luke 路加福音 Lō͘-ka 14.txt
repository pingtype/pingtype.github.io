1 An-hioh-ji̍t Iâ-so͘ ji̍p chi̍t ê Hoat-lī-sài thâu-lâng ê chhù ,  beh chia̍h ;  in teh tng-tán I , 2 Tú-tn̄g tī I ê bīn-chêng ū chi̍t ê kó͘-tiòng ê lâng , 3 Iâ-so͘ tùi kà lu̍t-hoat ê sian-siⁿ kap Hoat-lī-sài lâng kóng ,  An-hioh-ji̍t i-pīⁿ thang á m̄-thang?4 In chēng-chēng ,  Iâ-so͘ khan hit ê lâng ,  i-hó i ,  hō͘ i khì , 5 Sòa tùi in kóng ,  Lín tiong-kan sím-mi̍h lâng ū lû á-sī gû tī an-hioh-ji̍t poa̍h-lo̍h kau-khut ,  iā bô liâm-piⁿ khan i khí-lâi mah?6 Chiah ê ōe in bōe-ōe ìn , 7 Iâ-so͘ khòaⁿ hiah ê lâng-kheh kéng tōa ūi ,  chiū siat phì-jū tùi in kóng , 8 Lín hō͘ lâng chhiáⁿ khì hù hun-in ê iân-toh ,  bo̍h-tit chē tōa ūi ,  kiaⁿ-liáu pí lí khah chun-kùi ê iā hō͘ i chhiáⁿ ,  chiū chhiáⁿ lí kap chhiáⁿ i ê lâi kā lí kóng ,  Niū ūi hō͘ chit lâng ; 9 lí chiū kiàn-siàu ,  thè-khì chē tī bé ūi , 10 To̍k-to̍k hō͘ lâng chhiáⁿ ê sî tio̍h khì chē bé ūi ,  chiū chhiáⁿ lí ê lâi kā lí kóng ,  Pêng-iú ah ,  chē khí-lâi ;  hit sî lí tī tâng toh ê lâng ê bīn-chêng chiū ū thé-biān , 11 In-ūi kìⁿ-nā chū-ko ê beh hō͘ i pi-bî ;  ka-kī pi-bî ê beh ko-seng i , 12 Iâ-so͘ iā kā chhiáⁿ I ê lâng kóng ,  Lí pān ji̍t-tàu tǹg á-sī ê-hng tǹg ,  m̄-thang chhiáⁿ lí ê pêng-iú ,  á-sī hiaⁿ-tī ,  á-sī chhin-chhek ,  á-sī hó-gia̍h ê chhù-piⁿ ,  kiaⁿ-liáu in tò chhiáⁿ lí ,  lí chiū siū pò-tap , 13 Nā-sī lí pān iân-toh ê sî ,  tio̍h chhiáⁿ sòng-hiong ê ,  phòa-siùⁿ ê ,  pái-kha ê ,  chhiⁿ-mî ê ;  lí chiū ū hok-khì ; 14 in-ūi in bô thang pò-tap lí ;  chiū tī gī lâng koh-oa̍h ê sî lí beh tit-tio̍h pò-tap , 15 Tâng toh ê chi̍t lâng thiaⁿ-kìⁿ chiah ê ōe ,  chiū kā I kóng ,  Beh tī Siōng-tè ê kok chia̍h ê ,  ū hok-khì ah , 16 Nā-sī Iâ-so͘ kā i kóng ,  Ū chi̍t lâng pān tōa iân-sia̍h ,  só͘ chhiáⁿ ê chōe-chōe , 17 Kàu beh chia̍h ê sî ,  chhe i ê lô͘-po̍k kā só͘ chhiáⁿ ê lâng kóng ,  Tio̍h lâi ,  pah hāng mi̍h piān lah , 18 Chèng lâng chiū tâng chi̍t iūⁿ sim the-sî ,  Thâu-chi̍t-ê kā i kóng ,  Góa ū bóe hn̂g ,  ko͘-put-chiong tio̍h khì khòaⁿ i ;  chhiáⁿ hō͘ góa sî , 19 Koh chi̍t lâng kóng ,  Góa ū bóe gû gō͘ tùi ,  beh khì giām-khòaⁿ ,  chhiáⁿ hō͘ góa sî , 20 Koh chi̍t ê kóng ,  Góa ū chhōa bó͘ ,  chiah bōe tit lâi , 21 Lô͘-po̍k tò-khì chiong chiah ê sū kā i ê chú-lâng kóng ,  Ke-chú siū-khì ,  kā i ê lô͘-po̍k kóng ,  Kín-kín chhut-khì kàu siâⁿ-lāi ê tōa koe sió hāng ,  chhōa hiah ê sòng-hiong ê ,  phòa-siùⁿ ê ,  chhiⁿ-mî ê ,  pái-kha ê lâi chia , 22 Lô͘-po̍k kóng ,  Chú ah ,  lí só͘ bēng-lēng ê í-keng kiâⁿ i ;  nā-sī iáu-kú ū chhun ūi , 23 Chú-lâng tùi i ê lô͘-po̍k kóng ,  Chhut-khì lō͘-ni̍h kap lî-pa piⁿ bián-kióng lâng ji̍p-lâi ,  hō͘ góa ê chhù móa-móa , 24 In-ūi góa kā lín kóng ,  Chêng só͘ chhiáⁿ ê bô chi̍t lâng ōe tit chia̍h góa ê iân-sia̍h , 25 Chōe-chōe lâng kap I tâng kiâⁿ ,  I chiū oa̍t-kè-lâi ,  tùi in kóng , 26 Nā ū lâng chiū-kūn góa ,  iā bô oàn-hūn i ê pē-bú ,  bó͘-kiáⁿ ,  hiaⁿ-tī ,  chí-bē ,  í-ki̍p ka-kī ê sìⁿ-miā ,  chiū bōe-ōe chòe góa ê ha̍k-seng , 27 Bô giâ ka-kī ê si̍p-jī-kè lâi tè góa ê ,  iā bōe-ōe chòe góa ê ha̍k-seng , 28 Lín tiong-kan sím-mi̍h lâng beh khí thah ,  kiám bô tāi-seng chē-teh ,  lâi sǹg hit ê só͘-hùi ,  khòaⁿ ōe khí kàu chiâⁿ bōe?29 Kiaⁿ-liáu kiám-chhái hē tōe-ki ,  iā bōe-ōe khí kàu hó ;  chiū khòaⁿ-kìⁿ ê lâng lóng thí-chhiò i ,  kóng , 30 Chit ê lâng ū tāng kang ,  iā bōe khí kàu hó , 31 Á-sī sím-mi̍h ông chhut-lâi beh kap pa̍t ê ông kau-chiàn ,  kiám bô tāi-seng chē-teh chham-bô͘ ;  khòaⁿ ōe ēng chi̍t-bān peng tí-te̍k hit-ê chhōa nn̄g-bān peng lâi kong-kek i ê ,  á bōe?32 Nā bōe ,  chiū thàn i iáu hn̄g ,  chhe sù-chiá khì kap i káng hô , 33 Án-ni ,  lín tiong-kan kìⁿ-nā bô pàng-sak it-chhè só͘ ū ê ,  bōe-ōe chòe góa ê ha̍k-seng , 34 Taⁿ iâm sī hó ,  iâm nā sòa sit-bī ,  beh ēng sím-mi̍h ho̍k-tò i ê bī?35 Iā bōe lo̍h hn̂g tit ,  iā bōe chòe pûi tit ;  chí ū hiat tī gōa-bīn ,  Ū hī-khang thang thiaⁿ ê ,  tio̍h thiaⁿ , 
