1 Iâ-so͘ kóng hō͘ peh-sìⁿ thiaⁿ ê ōe lóng bêng-pe̍k ,  chiū ji̍p Ka-pek-lông , 2 Ū chi̍t ê pé-chóng só͘ tùi-tiōng ê lô͘-po̍k hoān-tio̍h pīⁿ ,  teh-beh sí , 3 Pé-chóng thiaⁿ-kìⁿ Iâ-so͘ ê sū ,  chiū chhe Iû-thài ê tiúⁿ-ló kúi-nā lâng ,  kiû I lâi kiù i ê lô͘-po̍k , 4 In chiū-kūn Iâ-so͘ chhiat-chhiat kiû I kóng ,  Chit lâng ōe kham-tit lí kā i kiâⁿ chit ê tāi-chì ; 5 in-ūi i thiàⁿ lán ê peh-sìⁿ ,  koh pún-sin thòe lán khí hōe-tn̂g , 6 Iâ-so͘ kap in khì ,  Lī chhù bô jōa hn̄g ,  pé-chóng chhe kúi-nā ê pêng-iú chiū-kūn I ,  kā I kóng ,  Chú ah ,  m̄-thang lô-hoân ;  lí kàu góa ê chhù góa tng bōe khí ; 7 góa iā lia̍h chòe ka-kī bōe kham-tit chiū-kūn lí ;  lí nā kóng chi̍t kù ōe ,  góa ê lô͘-po̍k chiū ōe hó , 8 In-ūi góa iā sī hō͘ lâng koán ê lâng ,  iā ū peng hō͘ góa koán ;  kā chit-ê kóng ,  Khì ,  i chiū khì ;  kā hit-ê kóng ,  Lâi ,  i chiū lâi ;  kā góa ê lô͘-po̍k kóng ,  Kiâⁿ án-ni ,  i chiū kiâⁿ án-ni , 9 Iâ-so͘ thiaⁿ-kìⁿ chiah ê ōe chiū kî-koài i ,  oa̍t-tńg-sin kā tè I ê chèng lâng kóng ,  Góa kā lín kóng ,  chhin-chhiūⁿ chit hō ê sìn liân Í-sek-lia̍t tiong góa iáu-bē bat tú-tio̍h , 10 Só͘ chhe ê lâng tò-khì kàu chhù ,  khòaⁿ-kìⁿ lô͘-po̍k í-keng hó-hó , 11 Koh bô jōa kú ,  Iâ-so͘ khì chi̍t ê siâⁿ miâ kiò Ná-in ;  I ê ha̍k-seng kap kui tīn lâng kap I tâng kiâⁿ , 12 Beh kūn siâⁿ-mn̂g ,  tú-tn̄g ū lâng kng chi̍t ê sí-lâng chhut-lâi ,  i ê lāu-bú ko͘-ko͘ siⁿ chit ê kiáⁿ ,  koh sī chiú-kóaⁿ ,  Siâⁿ-lāi ū chōe-chōe lâng teh sàng i , 13 Chú khòaⁿ-kìⁿ chiū lîn-bín i ,  kā i kóng ,  Bo̍h-tit háu , 14 Chiū óa-khì ,  bong hit-ê khòa sin-si ê kè ,  kng ê lâng thêng-kha ;  I chiū kóng ,  Siàu-liân lâng ah ,  góa kā lí kóng ,  Khí-lâi , 15 Sí ê lâng chiū khí-lâi chē ,  sòa kóng ōe , 16 Iâ-so͘ chiū chiong i hō͘ i ê lāu-bú ,  Chèng lâng lóng kiaⁿ-hiâⁿ ,  kui êng-kng Siōng-tè kóng ,  Tōa sian-ti ū heng-khí tī lán tiong-kan ;  koh kóng ,  Siōng-tè ū khòaⁿ-kò͘ I ê peh-sìⁿ , 17 Tùi án-ni Iâ-so͘ chit ê miâ-siaⁿ piàn thoân tī Iû-thài kap chiu-ûi ê tōe-hng , 18 Iok-hān ê ha̍k-seng chiong chiah ê sū lóng-chóng pò in ê sian-siⁿ chai , 19 I chiū kiò i ê ha̍k-seng nn̄g lâng lâi ,  chhe in chiū-kūn Chú kóng ,  Só͘ beh lâi ê sī lí mah? Á-sī goán tio̍h ǹg-bāng pa̍t lâng ah?20 Hit nn̄g lâng í-keng kàu ,  chiū kóng ,  Kiâⁿ sóe-lé Iok-hān chhe goán chiū-kūn lí ,  kóng ,  Beh lâi ê sī lí mah? Á-sī goán tio̍h ǹg-bāng pa̍t lâng ah?21 Hit sî Iâ-so͘ i-hó chōe-chōe phòa-pīⁿ ê ,  thàng-thiàⁿ ê ,  hoān-tio̍h kúi ê ,  koh hō͘ chōe-chōe chhiⁿ-mî ê tit-tio̍h khòaⁿ-kìⁿ , 22 Chiū ìn kóng ,  Lín tio̍h khì ,  chiong lín só͘ khòaⁿ-kìⁿ só͘ thiaⁿ-kìⁿ ê pò Iok-hān chai ;  chiū-sī chhiⁿ-mî ê khòaⁿ-kìⁿ ,  pái-kha ê kiâⁿ ,  thái-ko ê chheng-khì ,  chhàu-hī-lâng ê thiaⁿ-kìⁿ ,  sí ê lâng koh-oa̍h ,  sòng-hiong lâng tit-tio̍h thiaⁿ hok-im ; 23 kìⁿ-nā bô tī góa lâi tio̍h-tak ê ,  ū hok-khì , 24 Iok-hān só͘ chhe ê lâng khì-liáu ,  Iâ-so͘ chiah thê-khí Iok-hān ,  tùi chèng lâng kóng ,  Lín chêng chhut-khì khòng-iá ,  beh khòaⁿ sím-mi̍h? sī lô͘-tek hō͘ hong chhe tín-tāng mah?25 Lín chhut-khì beh khòaⁿ sím-mi̍h? sī lâng chhēng iù-nńg ê i-chiûⁿ mah? Lí khòaⁿ ,  chhēng saⁿ hâng-ngó͘ hióng-siū iàn-lo̍k ê sī tī ông-kiong , 26 Án-ni ,  lín chhut-khì beh khòaⁿ sím-mi̍h? sian-ti lâng mah? Sī lah ,  góa kā lín kóng ,  iā sī khah iâⁿ-kè sian-ti ê , 27 Chit lâng chiū-sī keng-ni̍h só͘ chí ê ,  kóng , 	Lí khòaⁿ ,  góa chhe góa ê sù-chiá tī lí ê bīn-chêng , 	I beh tī lí ê thâu-chêng pī-pān lí ê lō͘ , 28 Góa kā lín kóng ,  Hū-jîn-lâng só͘ siⁿ bē ū khah tōa Iok-hān ê ;  chóng-sī tī Siōng-tè kok ê bî-sòe ê iáu khah tōa i , 29 Chèng peh-sìⁿ kap thiu-hiòng ê lâng ,  í-keng siū Iok-hān ê sóe-lé ,  chi̍t-ē thiaⁿ-kìⁿ che ,  chiū chheng-ho͘ Siōng-tè chòe gī , 30 Nā-sī Hoat-lī-sài lâng kap kà lu̍t-hoat ê sian-siⁿ bô siū i ê sóe-lé ,  ka-kī phah-bô Siōng-tè ê chí-ì , 31 Chú kóng ,  Chit sè-tāi ê lâng ,  góa beh ēng sím-mi̍h lâi pí-phēng in? In sī chhin-chhiūⁿ sím-mi̍h ah?32 Sī chhin-chhiūⁿ gín-ná chē tī koe-chhī-ni̍h ,  saⁿ kiò kóng ,  Goán tùi lín pûn ta̍t-á ,  lín bô thiàu-bú ;  goán bat pi-ai ,  lín bô thî-khàu , 33 In-ūi kiâⁿ sóe-lé ê Iok-hān lâi ,  bô chia̍h piáⁿ bô lim chiú ,  lín chiū kóng ,  I hoān-tio̍h kúi , 34 Jîn-chú lâi iā chia̍h iā lim ,  lín chiū kóng ,  I sī tham-chia̍h hò͘ⁿ-chiú ê lâng ,  thiu-hiòng ê kap pháiⁿ lâng ê pêng-iú , 35 Nā-sī Tì-hūi tùi i ê chèng kiáⁿ hián-bêng i sī tio̍h , 36 Ū chi̍t ê Hoat-lī-sài lâng chhiáⁿ Iâ-so͘ saⁿ-kap chia̍h ,  I chiū ji̍p Hoat-lī-sài lâng ê chhù chē toh , 37 Tú-tn̄g siâⁿ-lāi ū chi̍t ê pháiⁿ hū-jîn-lâng ,  chai I chē toh tī Hoat-lī-sài lâng ê chhù ,  chiū tòa tóe hiuⁿ-iû ê ge̍k-koàn lâi ; 38 khiā tī Iâ-so͘ ê āu-bīn ,  óa I ê kha teh thî-khàu ;  ū ba̍k-sái tih-tâm I ê kha ,  chiū ēng i ê thâu-mn̂g chhit i ;  koh chia̍p-chia̍p chim I ê kha ,  ēng hiuⁿ-iû boah i , 39 Chhiáⁿ Iâ-so͘ ê Hoat-lī-sài lâng khòaⁿ-kìⁿ án-ni ,  sim-lāi siūⁿ kóng ,  Chit lâng nā sī sian-ti ,  tek-khak ōe chai bong I ê lâng sī chī-chūi ,  koh sī sím-mi̍h hō ê hū-jîn-lâng ,  chiū-sī pháiⁿ lâng , 40 Iâ-so͘ ìn i kóng ,  Se-bûn ,  góa ū ōe beh kā lí kóng ,  Se-bûn kóng ,  Sian-siⁿ ,  chhiáⁿ lí kóng , 41 I chiū kóng ,  Bó͘ ê chè-chú ū nn̄g lâng khiàm i ê chè ,  chi̍t-ê khiàm i gō͘-pah ê gûn-á ,  chi̍t-ê khiàm i gō͘-cha̍p , 42 In kì-jiân bô thang hêng ,  chè-chú chiū sià-bián in nn̄g lâng ,  Án-ni ,  chiū tá-lo̍h chi̍t-ê khah thiàⁿ chè-chú ah?43 Se-bûn ìn kóng ,  Góa phah-sǹg sī hit-ê hō͘ i sià-bián khah chōe ê ,  Iâ-so͘ kā i kóng ,  Lí só͘ toàn ê sī tio̍h , 44 Chiū oa̍t thâu ǹg hū-jîn-lâng ,  kā Se-bûn kóng ,  Lí khòaⁿ-kìⁿ chit ê hū-jîn-lâng bô? Góa ji̍p lí ê chhù ,  lí bô ēng chúi hō͘ góa sóe kha ;  nā-sī i ēng ba̍k-sái tih-tâm góa ê kha ,  ēng thâu-mn̂g chhit i , 45 Lí bô kā góa chim ;  to̍k-to̍k i tùi góa ji̍p-lâi ê sî chim góa ê kha bô soah , 46 Lí bô ēng iû boah góa ê thâu-khak ;  nā-sī i ēng hiuⁿ-iû boah góa ê kha , 47 Só͘-í góa kā lí kóng ,  I chōe-chōe ê chōe-kòa í-keng sià-bián ,  in-ūi i ê thiàⁿ sī chōe ;  nā-sī tit-tio̍h sià-bián chió ê ,  i ê thiàⁿ iā sī chió , 48 Chiū kā hū-jîn-lâng kóng ,  Lí ê chōe sià lah , 49 Tâng toh ê lâng sim-lāi kóng ,  Chit-ê teh sià chōe ê sī sím-mi̍h lâng?50 Iâ-so͘ tùi hū-jîn-lâng kóng ,  Lí ê sìn ū kiù lí ;  chòe lí an-sim tò-khì , 
