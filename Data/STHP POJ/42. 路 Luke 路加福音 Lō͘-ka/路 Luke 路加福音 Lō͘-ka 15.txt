1 Chèng thiu-hiòng ê kap pháiⁿ lâng teh chiū-kūn Iâ-so͘ lâi thiaⁿ I , 2 Hoat-lī-sài lâng kap keng-ha̍k-sū nga̍uh-nga̍uh-liām kóng ,  Chit ê lâng chiap-la̍p pháiⁿ lâng ,  sòa kap in chia̍h , 3 Iâ-so͘ siat chit ê phì-jū tùi in kóng , 4 Lín tiong-kan sím-mi̍h lâng ū chi̍t-pah chiah iûⁿ ,  sit-lo̍h chi̍t chiah ,  kiám bô chhiáⁿ pàng káu-cha̍p-káu chiah tī soaⁿ-ni̍h ,  khì chhē só͘ sit-lo̍h ê kàu tit-tio̍h mah?5 Í-keng chhē-tio̍h chiū hoaⁿ-hí ,  pē i tī keng-thâu téng , 6 Kàu chhù chiū chū-chi̍p i ê pêng-iú chhù-piⁿ ,  kā in kóng ,  Tio̍h kap góa hoaⁿ-hí ,  in-ūi só͘ sit-lo̍h ê iûⁿ góa í-keng chhē-tio̍h , 7 Góa kā lín kóng ,  Pháiⁿ lâng tiong ū chi̍t lâng hoán-hóe ,  chiū tī thiⁿ-ni̍h iā beh án-ni ūi-tio̍h i hoaⁿ-hí ,  pí ūi-tio̍h káu-cha̍p-káu ê gī lâng m̄ bián hoán-hóe ê ,  koh khah hoaⁿ-hí , 8 Á-sī sím-mi̍h hū-jîn-lâng ū cha̍p ê gûn-á ,  nā sit-lo̍h chi̍t ê ,  kiám bô tiám teng ,  sàu chhù ,  khûn-khûn chhē kàu tio̍h mah?9 Í-keng chhē-tio̍h ,  chiū chū-chi̍p i ê pêng-iú chhù-piⁿ kóng ,  Tio̍h kap góa hoaⁿ-hí ,  in-ūi só͘ sit-lo̍h ê gûn-á góa í-keng chhē-tio̍h , 10 Góa kā lín kóng ,  Pháiⁿ lâng tiong ū chi̍t lâng hoán-hóe ,  chiū tī Siōng-tè thiⁿ-sài ê bīn-chêng ūi-tio̍h i hoaⁿ-hí iā sī án-ni , 11 Koh kóng ,  Bó͘ lâng ū nn̄g ê kiáⁿ ; 12 hit-ê tē jī ê kā lāu-pē kóng ,  A-pà ah ,  chiong góa èng tit ê gia̍p ,  pun hō͘ góa ,  I ê lāu-pē chiū kā in pun ke-hé , 13 Koh bô kúi ji̍t ,  hit ê tē jī kiáⁿ it-chīn siu-si̍p i ê mi̍h ,  chhut-gōa khì hn̄g-hn̄g ê só͘-chāi ;  tī hia hòng-tōng húi-hoāi i ê gia̍p , 14 Í-keng sńg liáu-liáu ,  tú-tio̍h hit só͘-chāi tōa ki-hng ,  i chiah chai khiàm-kheh ê kan-khó͘ , 15 Chiū khì óa hit só͘-chāi chi̍t ê peh-sìⁿ ;  hit lâng chhe i khì soaⁿ-ni̍h chhī ti ; 16 ài chiong ti só͘ chia̍h ê tāu-koeh lâi chí-ki ,  iā bô lâng hō͘ i , 17 I chhíⁿ-gō͘ chiū kóng ,  Góa ê lāu-pē ū jōa chōe tn̂g-kang ,  bí-niû chia̍h ū chhun ;  nā-sī góa tī chia teh-beh gō-sí ah , 18 Góa beh khí-lâi khì chhē góa ê lāu-pē ,  kā i kóng ,  A-pà ah ,  góa ū tek-chōe thiⁿ kap tī lí ê bīn-chêng ; 19 taⁿ liáu-āu góa bōe kham-tit kiò chòe lí ê kiáⁿ ,  tio̍h hō͘ góa chhin-chhiūⁿ lí ê tn̂g-kang ê chi̍t ê , 20 Chiū khí-lâi khì chhē i ê lāu-pē ,  Saⁿ-lī iáu-kú hn̄g ,  i ê lāu-pē khòaⁿ-kìⁿ i ,  chiū lîn-bín i ,  cháu-khì phō i ê ām-kún ,  ti̍t-ti̍t kā i chim , 21 Kiáⁿ chiū kā i kóng ,  A-pà ah ,  góa ū tek-chōe thiⁿ kap tī lí ê bīn-chêng ;  taⁿ liáu-āu bōe kham-tit kiò chòe lí ê kiáⁿ , 22 Nā-sī lāu-pē tùi i hiah ê lô͘-po̍k kóng ,  Kín-kín hiaⁿh siōng-hó ê saⁿ lâi kā i chhēng ,  koh kā i kòa chhiú-chí ,  sòa kā i chhēng ôe ; 23 iā khan hit chiah pûi ê gû-á lâi thâi ,  lán chia̍h lâi hoaⁿ-hí , 24 In-ūi góa chit ê kiáⁿ sí ū koh-oa̍h ,  sit-lo̍h ū koh tit-tio̍h ,  In chiū saⁿ-kap hoaⁿ-hí , 25 Hit sî i ê tōa-kiáⁿ tī hn̂g-ni̍h ;  tò-lâi beh kàu chhù ,  thiaⁿ-kìⁿ chok-ga̍k kap thiàu-bú ê siaⁿ , 26 Chiū kiò chi̍t ê lô͘-po̍k lâi mn̄g i teh siáⁿ tāi , 27 I kā i kóng ,  Lín sió-tī lâi lah ;  lín lāu-pē in-ūi tit-tio̍h i hó-hó tò-lâi ,  só͘-í thâi hit chiah pûi ê gû-á , 28 Tōa-kiáⁿ siū-khì ,  m̄ ji̍p-khì ;  i ê lāu-pē chhut-lâi khǹg i , 29 I ìn i ê lāu-pē kóng ,  Lí khòaⁿ ,  góa ho̍k-sāi lí hiah chōe nî ,  lóng bē bat ûi-ke̍h lí ê bēng-lēng ;  lí iā bē bat hō͘ góa chi̍t chiah iûⁿ-á-kiáⁿ ,  thang kap góa ê pêng-iú saⁿ-kap hoaⁿ-hí , 30 Chóng-sī lí chit ê kiáⁿ ,  kau-pôe chhiong-ki ,  it-chīn phòa-hùi lí ê gia̍p ,  chi̍t-ē tò-lâi ,  lí chiū ūi-tio̍h i thâi pûi ê gû-á , 31 Lāu-pē chiū kā i kóng ,  Kiáⁿ ah ,  lí siông-siông kap góa tī-teh ,  hoān góa só͘ ū ê lóng sī lí ê ;  nā-sī lí chit ê sió-tī sí ū koh-oa̍h ,  sit-lo̍h ū koh tit-tio̍h ,  lán eng-kai tio̍h hoaⁿ-hí khoài-lo̍k , 32 【併於上節】
