1 Iâ-so͘ siū Sèng Sîn chhiong-móa ,  tùi Iok-tàn hô tò-lâi ;  hō͘ Sèng Sîn chhōa I tī khòng-iá-ni̍h sì-cha̍p ji̍t kú ,  hō͘ Mô͘-kúi chhì I , 2 chiah ê ji̍t ê tiong-kan bô chia̍h sím-mi̍h mi̍h ,  āu-lâi chiū iau , 3 Mô͘-kúi kā I kóng ,  Lí nā sī Siōng-tè ê Kiáⁿ ,  tio̍h kah chit ê chio̍h pìⁿ-chòe piáⁿ , 4 Iâ-so͘ ìn i kóng ,  Ū kì-chài kóng ,  Lâng ê oa̍h m̄ nā óa-khò piáⁿ , 5 Mô͘-kúi koh chhōa I peh-chiūⁿ koâiⁿ ,  chi̍t-ba̍k-nih kú ēng thiⁿ-ē bān kok hō͘ I khòaⁿ , 6 chiū kā I kóng ,  Chit ê it-chhè ê koân ,  kap in ê êng-kng góa beh hō͘ lí ;  in-ūi chit-ê í-keng kau hō͘ góa ,  chhut-chāi góa beh hō͘ sím-mi̍h lâng chiū hō͘ i ; 7 só͘-í lí nā pài tī góa ê bīn-chêng ,  chiū lóng-chóng sī lí ê , 8 Iâ-so͘ ìn i kóng ,  Ū kì-chài kóng ,  Tio̍h pài Chú ,  lí ê Siōng-tè ,  to̍k-to̍k ho̍k-sāi I nā-tiāⁿ , 9 Koh chhōa I kàu Iâ-lō͘-sat-léng ,  hō͘ I khiā tī tiān ê bé-liu ,  kā I kóng ,  Lí nā sī Siōng-tè ê Kiáⁿ ,  tio̍h tùi chia ka-kī tiô-lo̍h-khì ; 10 in-ūi ū kì-chài kóng ,  I beh ūi-tio̍h lí bēng-lēng I ê thiⁿ-sài pó-hō͘ lí ; 11 Koh kóng ,  In beh ēng chhiú hû lí ,  Bián-tit lí ê kha tak-tio̍h chio̍h , 12 Iâ-so͘ ìn i kóng ,  Ū kóng ,  Bo̍h-tit chhì Chú ,  lí ê Siōng-tè , 13 Mô͘-kúi í-keng chīn ta̍k hāng ê chhì ,  chiū chiām-sî lī-khui I , 14 Iâ-so͘ tī Sèng Sîn ê koân-lêng tò-tńg-khì Ka-lī-lī ,  I ê miâ-siaⁿ piàn thoân tī sì-ûi ê tōe-hng , 15 I tī in ê hōe-tn̂g kà-sī ,  hō͘ chèng lâng o-ló I , 16 Iâ-so͘ kàu Ná-sat-le̍k ,  chiū-sī I tióng-sêng ê só͘-chāi ;  tī an-hioh-ji̍t chiàu I pêng-siông ê hoat-tō͘ ji̍p hōe-tn̂g ,  chiū khiā-teh beh tha̍k , 17 Ū lâng chiong sian-ti Í-sài-a ê chheh hō͘ I ;  I chiū hian-khui ,  chhē-tio̍h hit só͘-chāi ,  kì kóng , 18 Chú ê Sîn lîm-kàu góa , 	In-ūi I ēng iû boah góa ,  hō͘ góa thoân hok-im hō͘ sòng-hiong lâng ; 	I ū chhe góa kā siū lia̍h ê lâng kóng ,  in ōe tit tháu-pàng ,  Kā chhiⁿ-mî ê kóng ,  in ōe tit-tio̍h koh kng , 	Lâi tháu-pàng siū ap-chè ê lâng , 19 Soan-thoân Chú hoaⁿ-hí ê nî , 20 Iâ-so͘ ha̍p chheh ,  hêng chip-sū ,  chiū chē-teh ;  tī hōe-tn̂g ê chèng lâng lóng chù-ba̍k khòaⁿ I , 21 I chiū khui chhùi tùi in kóng ,  Chit ê sèng-keng ê èng-giām ,  lín kin-á-ji̍t ū thiaⁿ-kìⁿ lah , 22 Chèng lâng lóng kan-chèng I ,  kî-koài I ê chhùi só͘ chhut un-tián ê ōe ;  chiū kóng ,  Chit-ê kiám m̄ sī Iok-sek ê kiáⁿ mah?23 I chiū tùi in kóng ,  Lín tek-khak ín chit ê sio̍k-gú ,  tùi góa kóng ,  I-seng ah ,  lí tio̍h ka-kī i ;  kìⁿ-nā goán thiaⁿ-kìⁿ lí kiâⁿ tī Ka-pek-lông ê ,  iā tio̍h kiâⁿ tī chia ,  chiū-sī lí ê pún só͘-chāi , 24 Koh kóng ,  Góa si̍t-chāi kā lín kóng ,  Bē ū sian-ti tī pún só͘-chāi hō͘ lâng chiap-la̍p i , 25 Nā-sī góa chin-si̍t kā lín kóng ,  Tng Í-lī-a ê sî ,  thiⁿ khòng-hān saⁿ nî pòaⁿ ,  piàn-tōe tōa ki-hng ,  hit sî Í-sek-lia̍t tiong ū chōe-chōe chiú-kóaⁿ lâng , 26 Í-lī-a bē bat hōng-chhe khì chhē in chi̍t lâng ;  chí ū khì Se-tùn ê Sat-le̍k-tāi ,  chhē chi̍t ê chiú-kóaⁿ lâng , 27 Koh sian-ti Í-lī-sa ê sî ,  Í-sek-lia̍t tiong ū chōe-chōe thái-ko ê ;  kî-tiong bô chi̍t lâng tit-tio̍h chheng-khì ,  chí-ū Sū-lī-a lâng Nái-bān nā-tiāⁿ , 28 Tī hōe-tn̂g ê lâng thiaⁿ-kìⁿ chiah ê ōe ,  lóng móa-sim siū-khì ; 29 chiū khí-lâi kóaⁿ I chhut siâⁿ-gōa ,  in ê siâⁿ khí tī soaⁿ-téng ,  chèng lâng tòa I kàu soaⁿ-khàm ,  beh kā I chhia-lo̍h-khì , 30 Nā-sī Iâ-so͘ tùi in tiong-kan kiâⁿ-kè ,  chòe I khì , 31 Lo̍h-khì kàu Ka-pek-lông ,  chiū-sī Ka-lī-lī chi̍t ê siâⁿ ;  tī an-hioh-ji̍t kà-sī lâng , 32 Lâng kî-koài I ê kà-sī ,  in-ūi I ê ōe ū koân , 33 Hōe-tn̂g lāi ū chi̍t ê hoān-tio̍h kúi ê lâng ,  tōa siaⁿ kiò kóng , 34 Hàiⁿ ,  Ná-sat-le̍k ê Iâ-so͘ ,  goán kap lí sím-mi̍h kan-sia̍p ,  lí lâi beh bia̍t goán mah? Góa chai lí chī-chūi ,  chiū-sī Siōng-tè ê Sèng-ê , 35 Iâ-so͘ chek-pī i kóng ,  Lí tio̍h chēng-chēng ,  tùi i chhut-khì ,  Kúi chiū chhia-tó hit lâng tī chèng lâng ê tiong-kan ,  chiah chhut-khì ,  lóng bô siong-tio̍h i , 36 Chèng lâng gông-ngia̍h saⁿ-kap gī-lūn kóng ,  Che sī sím-mi̍h ōe ah? in-ūi I ēng koân-pèng kap lêng-le̍k bēng-lēng chiah ê siâ-sîn ,  in chiū chhut-khì , 37 I ê miâ-siaⁿ chiū piàn-thoân tī sì-ûi ê tōe-hng , 38 Iâ-so͘ tùi hōe-tn̂g khí-lâi ,  ji̍p Se-bûn ê ke ,  Se-bûn ê tiūⁿ-ḿ hoān-tio̍h tāng ê jia̍t-pīⁿ ;  lâng thòe i kiû Iâ-so͘ , 39 Iâ-so͘ khiā-óa ,  àⁿ-lo̍h chek-pī i ê jia̍t-pīⁿ ,  jia̍t chiū thè ;  hū-jîn-lâng sûi-sî khí-lâi ,  su-hāu in , 40 Ji̍t lo̍h ê sî ,  kìⁿ-nā ū pīⁿ ê ,  put-lūn hoān-tio̍h sím-mi̍h pīⁿ ,  lâng lóng tòa in lâi chiū-kūn Iâ-so͘ ,  Iâ-so͘ hōaⁿ chhiú tī in ta̍k lâng ê sin-chiūⁿ ,  lâi i-hó in , 41 Koh ū kúi tùi chōe-chōe lâng chhut-khì ,  kiò kóng ,  Lí chiū-sī Siōng-tè ê Kiáⁿ ,  Iâ-so͘ in-ūi kúi bat I sī Ki-tok ,  chiū chek-pī in ,  m̄ chún in kóng , 42 Thiⁿ-kng ê sî Iâ-so͘ khì tī khòng-iá ê só͘-chāi ;  kui tīn lâng chhē I ,  chiū-kūn I ,  ài lâu I ,  hō͘ I bo̍h-tit lī-khui in khì , 43 Nā-sī I tùi in kóng ,  Góa iā tio̍h tī pa̍t ê siâⁿ thoân Siōng-tè kok ê hok-im ,  in-ūi góa hōng-chhe chiū-sī ūi-tio̍h che , 44 I chiū tī Ka-lī-lī chiah ê hōe-tn̂g lâi soan-thoân , 
