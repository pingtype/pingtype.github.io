1 Thê-pì-liû Kai-sat chē ūi ê cha̍p-gō͘ nî Pún-tiu Pí-lia̍p-to chòe Iû-thài ê chóng-tok ,  Hi-lu̍t chòe Ka-lī-lī hun-hong ê jîn-kun ,  i ê hiaⁿ-tī Hui-le̍k chòe Í-thó͘-lī-a kap Tek-lia̍p-khó-nî tōe-hng hun-hong ê jîn-kun ,  Lū-sat-liap chòe A-pí-lī-nî hun-hong ê jîn-kun , 2 A-ná kap Kai-a-hoat chòe chè-si-thâu ê sî ,  Sat-ka-lī-a ê kiáⁿ Iok-hān tī khòng-iá-ni̍h ,  Siōng-tè ê ōe kàu tī i , 3 I chiū kàu Iok-tàn hô ê sì-hng ,  thoân hoán-hóe ê sóe-lé ,  hō͘ lâng tit-tio̍h sià-chōe , 4 Chhin-chhiūⁿ sian-ti Í-sài-a chheh-ni̍h só͘ kì ê ōe ,  kóng ,  Ū teh kiò tī khòng-iá ê ,  i ê siaⁿ kóng , 	Pī-pān Chú ê lō͘ , 	Siu ti̍t I ê sió lō͘ , 5 Chiah ê soaⁿ-kok lóng beh thūn-tīⁿ , 	Chiah ê tōa sió ê soaⁿ-thâu lóng beh hō͘ i kē , 	Oan-khiau ê ,  beh hō͘ i ti̍t , 	Khâm-khia̍t ê ,  beh hō͘ i pîⁿ ; 6 Hoān ū jio̍k-thé ê beh khòaⁿ-kìⁿ Siōng-tè ê chín-kiù , 7 Chōe-chōe lâng chhut-lâi beh siū Iok-hān ê sóe-lé ,  i chiū tùi in kóng ,  To̍k-chôa ê lūi ah ,  chī-chūi-á chí-sī lín siám-pī chiong-lâi ê siū-khì ah?8 Só͘-í lín tio̍h kiat hit hō ha̍p tī hoán-hóe ê ké-chí ,  Bo̍h-tit ka-kī phah-sǹg ,  Ū A-pek-la̍h-hán chòe goán ê pē ;  in-ūi góa kā lín kóng ,  Siōng-tè ōe tùi chiah ê chio̍h-thâu chhut kiáⁿ-sun hō͘ A-pek-la̍h-hán , 9 Taⁿ pó͘-thâu í-keng hē tī chhiū-thâu ;  kìⁿ-nā chhiū bô kiat hó ké-chí ê ,  chiū chhò i ,  hiat-lo̍h hé , 10 Chèng lâng mn̄g i kóng ,  Án-ni ,  goán tio̍h cháiⁿ-iūⁿ chòe?11 I ìn kóng ,  Ū nn̄g niá saⁿ ê tio̍h pun hō͘ bô ê ;  ū mi̍h thang chia̍h ê ,  iā tio̍h án-ni , 12 Thiu-hiòng ê iā lâi beh siū sóe-lé ,  tùi i kóng ,  Sian-siⁿ ah ,  goán tio̍h cháiⁿ-iūⁿ chòe?13 I tùi in kóng ,  Tiāⁿ-tio̍h ê hiòng í-gōa ,  bo̍h-tit ke the̍h , 14 Peng-teng iā mn̄g i kóng ,  Iā goán tio̍h cháiⁿ-iūⁿ chòe? I tùi in kóng ,  Bo̍h-tit le̍k-sek lâng ,  bo̍h-tit oaiⁿ lâng ;  tio̍h lia̍h lín só͘ tit-tio̍h ê niû chòe kàu-gia̍h , 15 Peh-sìⁿ teh ǹg-bāng ê sî ,  chèng lâng sim-lāi teh gī-lūn Iok-hān kiám-chhái sī Ki-tok , 16 Iok-hān ìn chèng lâng kóng ,  Góa ēng chúi kā lín kiâⁿ sóe-lé ;  to̍k-to̍k ū chi̍t-ê pí góa khah ū koân-lêng ê beh lâi ,  chiū nā tháu I ê ôe-tòa góa iā bōe kham-tit ;  I beh ēng Sèng Sîn kap hé kā lín sóe , 17 I ê chhiú the̍h pòa-ki ,  beh chiong I hit tiûⁿ it-chīn pòa ,  siu be̍h ji̍p I ê chhng ;  nā-sī be̍h-hiūⁿ chiū ēng bōe hoa ê hé sio i , 18 Iok-hān lēng-gōa ēng chōe-chōe hāng khó͘-khǹg lâi thoân hok-im hō͘ peh-sìⁿ , 19 To̍k-to̍k hun-hong ê jîn-kun Hi-lu̍t ,  in-ūi i ê hiaⁿ-tī ê bó͘ Hi-lô-tí ê iân-kò͘ ,  koh in-ūi só͘ kiâⁿ lóng-chóng ê pháiⁿ tāi ,  hō͘ Iok-hān chek-pī , 20 taⁿ koh ke chi̍t hāng ,  chiū-sī chiong Iok-hān koaiⁿ tī kaⁿ-ni̍h , 21 Chèng peh-sìⁿ í-keng siū sóe-lé ,  Iâ-so͘ iā í-keng siū sóe-lé ,  kî-tó ê sî ,  thiⁿ khui , 22 Sèng Sîn kàng-lîm tī I ê téng-bīn ,  hêng-chōng chhin-chhiūⁿ chíⁿ-á ;  koh tùi thiⁿ ū siaⁿ kóng ,  Lí sī góa thiàⁿ ê Kiáⁿ ,  góa hoaⁿ-hí lí , 23 Iâ-so͘ chhut-thâu ê sî iok-lio̍k saⁿ-cha̍p hè ;  I (chiàu lâng khòaⁿ) sī Iok-sek ê kiáⁿ ,  Iok-sek sī Hi-lí ê kiáⁿ , 24 Hi-lí sī Má-thap ê kiáⁿ ,  Má-thap sī Lī-bī ê kiáⁿ ,  Lī-bī sī Be̍k-ki ê kiáⁿ ,  Be̍k-ki sī Ngá-ná ê kiáⁿ ,  Ngá-ná sī Iok-sek ê kiáⁿ , 25 Iok-sek sī Má-tāi-thê-a ê kiáⁿ ,  Má-tāi-thê-a sī A-mô͘-sū ê kiáⁿ ,  A-mô͘-sū sī Ná-hông ê kiáⁿ ,  Ná-hông sī Í-sū-lí ê kiáⁿ ,  Í-sū-lí sī Ná-kai ê kiáⁿ , 26 Ná-kai sī Má-ap ê kiáⁿ ,  Má-ap sī Má-tāi-thê-a ê kiáⁿ ,  Má-tāi-thê-a sī Se-bí ê kiáⁿ ,  Se-bí sī Iok-sek ê kiáⁿ ,  Iok-sek sī Iû-tāi ê kiáⁿ ,  Iû-tāi sī Iok-a-ná ê kiáⁿ , 27 Iok-a-ná sī Lī-sat ê kiáⁿ ,  Lī-sat sī Só͘-lô-pa-pek ê kiáⁿ ,  Só͘-lô-pa-pek sī Sat-lia̍p-thiat ê kiáⁿ ,  Sat-lia̍p-thiat sī Nî-lī ê kiáⁿ , 28 Nî-lī sī Be̍k-ki ê kiáⁿ ,  Be̍k-ki sī A-tí ê kiáⁿ ,  A-tí sī Ko-song ê kiáⁿ ,  Ko-song sī Í-mô͘-tông ê kiáⁿ ,  Í-mô͘-tông sī Jíⁿ ê kiáⁿ ,  Jíⁿ sī Iok-sè ê kiáⁿ , 29 Iok-sè sī Í-lia̍t-sat ê kiáⁿ ,  Í-lia̍t-sat sī Iok-lēng ê kiáⁿ ,  Iok-lēng sī Má-thap ê kiáⁿ ,  Má-thap sī Lī-bī ê kiáⁿ , 30 Lī-bī sī Se-biān ê kiáⁿ ,  Se-biān sī Iû-tāi ê kiáⁿ ,  Iû-tāi sī Iok-sek ê kiáⁿ ,  Iok-sek sī Iok-lâm ê kiáⁿ ,  Iok-lâm sī Í-lī-a-kim ê kiáⁿ , 31 Í-lī-a-kim sī Bí-lī-a ê kiáⁿ ,  Bí-lī-a sī Mái-lâm ê kiáⁿ ,  Mái-lâm sī Má-ta̍t-thaⁿ ê kiáⁿ ,  Má-ta̍t-thaⁿ sī Ná-tan ê kiáⁿ ,  Ná-tan sī Tāi-pi̍t ê kiáⁿ , 32 Tāi-pi̍t sī Iâ-se ê kiáⁿ ,  Iâ-se sī O-pek ê kiáⁿ ,  O-pek sī Pho-sū ê kiáⁿ ,  Pho-sū sī Sat-bûn ê kiáⁿ ,  Sat-bûn sī Ná-sūn ê kiáⁿ , 33 Ná-sūn sī A-bí-ná-ta̍t ê kiáⁿ ,  A-bí-ná-ta̍t sī A-lân ê kiáⁿ ,  A-lân sī Í-sū-lûn ê kiáⁿ ,  Í-sū-lûn sī Hoat-le̍k-sū ê kiáⁿ ,  Hoat-le̍k-sū sī Iû-tāi ê kiáⁿ , 34 Iû-tāi sī Ngá-kok ê kiáⁿ ,  Ngá-kok sī Í-sat ê kiáⁿ ,  Í-sat sī A-pek-la̍h-hán ê kiáⁿ ,  A-pek-la̍h-hán sī Thaⁿ-la̍h ê kiáⁿ ,  Thaⁿ-la̍h sī Ná-ho̍k ê kiáⁿ , 35 Ná-ho̍k sī Sat-lo̍k ê kiáⁿ ,  Sat-lo̍k sī Lia̍p-kó͘ ê kiáⁿ ,  Lia̍p-kó͘ sī Hoat-le̍k ê kiáⁿ ,  Hoat-le̍k sī Hi-pek ê kiáⁿ ,  Hi-pek sī Sat-lia̍p ê kiáⁿ , 36 Sat-lia̍p sī Kai-lâm ê kiáⁿ ,  Kai-lâm sī A-hoat-sat ê kiáⁿ ,  A-hoat-sat sī Siám ê kiáⁿ ,  Siám sī Ná-a ê kiáⁿ ,  Ná-a sī La̍h-be̍k ê kiáⁿ , 37 La̍h-be̍k sī Má-thó͘-sat-la̍h ê kiáⁿ ,  Má-thó͘-sat-la̍h sī Í-lo̍k ê kiáⁿ ,  Í-lo̍k sī Ngá-lia̍t ê kiáⁿ ,  Ngá-lia̍t sī Má-le̍k-lia̍t ê kiáⁿ ,  Má-le̍k-lia̍t sī Kai-lâm ê kiáⁿ ,  Kai-lâm sī Í-ná-sū ê kiáⁿ , 38 Í-ná-sū sī Siat ê kiáⁿ ,  Siat sī A-tong ê kiáⁿ ,  A-tong sī Siōng-tè ê kiáⁿ , 
