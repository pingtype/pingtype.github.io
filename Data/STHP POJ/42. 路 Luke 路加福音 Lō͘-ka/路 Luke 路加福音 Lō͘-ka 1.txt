1 In-ūi ū chōe-chōe lâng chiong lán tiong-kan í-keng chiâⁿ ê sū bat kia̍h pit lâi pâi-lia̍t chòe toān ; 2 chiū-sī chiàu hiah ê chòe tō-lí ê chhe-ēng ê lâng ,  tùi khí-thâu chhin-ba̍k khòaⁿ-kìⁿ ,  lâi thoân hō͘ lán ê ; 3 góa í-keng tùi khí-thâu siông-sè chhâ-khó lóng-chóng ê sū ,  chiū siūⁿ tio̍h chiàu chhù-sū siá i ,  lâi kià hō͘ Thê-o-hui-lô tāi-jîn , 4 hō͘ lí chai só͘ ha̍k-si̍p ê ê khak-si̍t , 5 Tng Iû-thài ông Hi-lu̍t ê sî ,  ū sio̍k A-pí-a pan ê chè-si ,  miâ Sat-ka-lī-a ;  i ê bó͘ sī A-lûn ê hō͘-è ,  miâ kiò Í-lī-sa-pek , 6 In nn̄g lâng tī Siōng-tè ê bīn-chêng sī gī ê lâng ,  chiàu Chú it-chhè ê kài-bēng lé-gî lâi kiâⁿ ,  bô thang hiâm , 7 Chóng-sī in bô kiáⁿ ,  in-ūi Í-lī-sa-pek bōe hoâi-īn ,  nn̄g lâng nî-hè iū-koh lāu , 8 Hit sî Sat-ka-lī-a chiàu i ê pan-lia̍t kiâⁿ chè-si ê chit tī Siōng-tè ê bīn-chêng , 9 chiàu chè-si chit-hūn ê lē thiu-chhiam tit-tio̍h ji̍p Chú ê tiān sio hiuⁿ ; 10 tng sio hiuⁿ ê sî ,  peh-sìⁿ kui tīn tī gōa-bīn kî-tó , 11 Chú ê thiⁿ-sài chhut-hiān hō͘ i khòaⁿ ,  khiā tī hiuⁿ-tôaⁿ ê chiàⁿ-pêng , 12 Sat-ka-lī-a khòaⁿ-kìⁿ ,  chiū gông-ngia̍h ,  kiaⁿ-hiâⁿ , 13 Thiⁿ-sài tùi i kóng ,  Sat-ka-lī-a ah ,  bo̍h-tit kiaⁿ ,  in-ūi lí ê kî-tó í-keng thiaⁿ-kìⁿ lah ;  lí ê bó͘ Í-lī-sa-pek beh siⁿ kiáⁿ ,  lí tio̍h kā i hō miâ kiò Iok-hān , 14 Lí beh hoaⁿ-hí koh khoài-lo̍k ;  chōe-chōe lâng iā beh ūi-tio̍h i chhut-sì lâi hoaⁿ-hí , 15 In-ūi i tī Chú ê bīn-chêng beh chòe tōa ,  phû-tô chiú kap it-chhè ê chiú lóng bô lim ;  tùi lāu-bú ê thai chiū hō͘ Sèng Sîn chhiong-móa , 16 I beh hō͘ Í-sek-lia̍t hō͘-è chōe-chōe lâng oa̍t-tńg lâi kui Chú ,  chiū-sī in ê Siōng-tè , 17 I beh ēng Í-lī-a ê sim-sîn kap châi-lêng kiâⁿ chòe-thâu tī Chú ê bīn-chêng ,  hō͘ chòe pē ê oa̍t-tńg sim ǹg tī kiáⁿ ,  hō͘ pōe-ge̍k ê lâng thàn gī lâng ê tì-hūi ,  ūi-tio̍h Chú pī-pān ha̍p-ēng ê peh-sìⁿ , 18 Sat-ka-lī-a tùi thiⁿ-sài kóng ,  Góa tùi cháiⁿ-iūⁿ ōe chai chit ê sū ah? In-ūi góa í-keng lāu ,  góa ê bó͘ nî-hè iā lāu lah , 19 Thiⁿ-sài ìn i kóng ,  Góa chiū-sī Ka-pek-lia̍t ,  khiā tī Siōng-tè ê bīn-chêng ê ,  hōng-chhe kap lí kóng ōe ,  pò lí chiah ê hó siau-sit , 20 Taⁿ lí beh chēng-chēng bōe kóng ōe ,  kàu chiah ê sū tit-tio̍h chiâⁿ ê ji̍t ,  in-ūi lí m̄ sìn góa ê ōe ,  chiū-sī hiah-ê kàu kî beh èng-giām ê ōe , 21 Peh-sìⁿ thèng-hāu Sat-ka-lī-a ,  kî-koài i kú-kú tī tiān-lāi ; 22 kàu chhut-lâi bōe kap in kóng ōe ,  chiū chai i tī tiān-ni̍h ū khòaⁿ-kìⁿ īⁿ-siōng ;  i chiū tùi in pí ì-sù ,  kèng-jiân sī é-káu , 23 Kàu i chiàu chit-hūn ho̍k-sāi ê ji̍t móa ,  chiū tò-khì in tau , 24 Chiah ê ji̍t liáu-āu ,  i ê bó͘ Í-lī-sa-pek ū-sin ,  tiàm ba̍t gō͘ ge̍h ji̍t , 25 kóng ,  Chú tī khòaⁿ-kò͘ góa ê ji̍t khoán-thāi góa chhin-chhiūⁿ án-ni ,  lâi sóe góa ê kiàn-siàu tī lâng ê tiong-kan , 26 Kàu la̍k ge̍h ji̍t thiⁿ-sài Ka-pek-lia̍t hōng Siōng-tè só͘ chhe kàu Ka-lī-lī chi̍t ê siâⁿ ,  miâ kiò Ná-sat-le̍k , 27 chiū-kūn chi̍t ê chāi-sek-lú ,  sī í-keng phòe tiāⁿ-tio̍h hō͘ Tāi-pi̍t ke ê chi̍t lâng ,  miâ kiò Iok-sek ;  chit ê chāi-sek-lú miâ kiò Má-lī-a , 28 Thiⁿ-sài ji̍p-khì tùi i kóng ,  Tit-tio̍h tōa un ê lâng ah ,  pêng-an ;  Chú kap lí tī-teh , 29 Má-lī-a put-chí gông-ngia̍h i ê ōe ,  siūⁿ chit ê chhéng-an sī sím-mi̍h ì-sù , 30 Thiⁿ-sài kā i kóng ,  Má-lī-a ah ,  bo̍h-tit kiaⁿ ,  in-ūi lí tit-tio̍h Siōng-tè ê un-tián , 31 Taⁿ lí beh hoâi-īn siⁿ kiáⁿ ,  tio̍h kā I hō miâ kiò Iâ-so͘ , 32 I beh chòe tōa ,  chheng chòe Chì-koâiⁿ-ê ê Kiáⁿ ;  Chú Siōng-tè beh ēng I ê chó͘ Tāi-pi̍t ê ūi hō͘ I , 33 I beh chòe ông tī Ngá-kok ê ke kàu tāi-tāi ,  I ê kok iā bô kiông-chīn , 34 Má-lī-a tùi thiⁿ-sài kóng ,  Góa bē ū kè lâng ,  cháiⁿ-iūⁿ beh ū chit ê sū?35 Thiⁿ-sài ìn i kóng ,  Sèng Sîn beh lîm-kàu lí ,  Chì-koâiⁿ-ê ê koân-lêng beh tì-ìm lí ;  só͘-í tùi lí siⁿ-ê beh chheng chòe Sèng ,  chòe Siōng-tè ê Kiáⁿ , 36 Koh lí ê chhin-chhek Í-lī-sa-pek í-keng lāu ,  iā hoâi-īn ;  pêng-sò͘ chheng chòe bōe hoâi-īn ê ,  taⁿ ū-sin la̍k ge̍h ji̍t lah ; 37 in-ūi Siōng-tè só͘ kóng ê ōe ,  bô chi̍t kù bô la̍t , 38 Má-lī-a kóng ,  Góa sī Chú ê lú-pī ;  goān chiàu lí ê ōe èng-giām tī góa ,  Thiⁿ-sài chiū lī-khui i khì , 39 Tī chiah ê ji̍t ê tiong-kan Má-lī-a khí-sin ,  kóaⁿ-kín khì soaⁿ-tōe ,  kàu Iû-thài chi̍t ê siâⁿ , 40 ji̍p Sat-ka-lī-a ê chhù ,  chhéng-an Í-lī-sa-pek , 41 Í-lī-sa-pek chi̍t-ē thiaⁿ-kìⁿ Má-lī-a chhéng-an ,  thai-īn tī pak-tó͘ lāi chiū tiô-thiàu ,  Í-lī-sa-pek hō͘ Sèng Sîn chhiong-móa , 42 chiū tōa siaⁿ kóng ,  Chèng hū-jîn-lâng ê tiong-kan lí tit-tio̍h hok-khì ,  lí só͘ hoâi-īn ê iā tit-tio̍h hok-khì , 43 Góa ê Chú ê lāu-bú lâi chiū-kūn góa ,  góa tùi tá-lo̍h ōe tit-tio̍h án-ni ah?44 In-ūi lí chhéng-an ê siaⁿ chi̍t-ē ji̍p góa ê hī-khang ,  tī góa pak-tó͘ lāi ê thai chiū hoaⁿ-hí lâi tiô-thiàu , 45 Sìn ê hū-jîn-lâng ū hok-khì ah ,  in-ūi Chú só͘ kā i kóng ê ōe beh èng-giām , 46 Má-lī-a kóng , 	Góa ê sim chun-kèng Chú chòe tōa , 47 Góa ê sîn in-ūi kiù góa ê Siōng-tè lâi hoaⁿ-hí , 48 In-ūi I khòaⁿ-kò͘ lú-pī ê pi-bî ; 	Tùi taⁿ í-āu bān sè-tāi beh kóng góa ū hok-khì , 49 In-ūi hit ê ū koân-lêng ê ūi-tio̍h góa chòe tōa ê tāi-chì , 	I ê miâ sī sèng , 50 Kèng-ùi I ê lâng I lîn-bín in ,  Kàu tāi-tāi , 51 I bat ēng I ê chhiú chhut khùi-la̍t , 	Sim-chì kiau-ngō͘ ê lâng I ū kóaⁿ-sòaⁿ in , 52 Ū koân-lêng ê lâng ,  I lut in ê ūi , 	Pi-bî ê lâng ,  I seng in chòe koâiⁿ , 53 Iau ê lâng I ēng hó mi̍h hō͘ in chia̍h kàu pá , 	Pù ê lâng ,  I hō͘ in khang-khang tò-khì , 54 I hû-chō͘ I ê lô͘-po̍k Í-sek-lia̍t , 	Lâi kì-liām lîn-bín , 55 (Chiàu I tùi lán ê chó͘ só͘ kóng ê ōe) , 	Lâi si-lo̍h hō͘ A-pek-la̍h-hán kap i ê hō͘-è kàu éng sè-tāi , 56 Má-lī-a kap i saⁿ-kap tòa iok-lio̍k ū saⁿ ge̍h ji̍t ,  chiah tò-khì in tau , 57 Í-lī-sa-pek seng-sán ê kî í-keng kàu ,  chiū siⁿ kiáⁿ , 58 Chhù-piⁿ chhin-chhek thiaⁿ-kìⁿ Chú tōa lîn-bín i ,  chiū kap i saⁿ-kap hoaⁿ-hí , 59 Kàu tē poeh ji̍t in lâi beh kā eⁿ-á kiâⁿ kat-lé ,  ài chiàu i ê lāu-pē ê miâ hō i chòe Sat-ka-lī-a , 60 I ê lāu-bú ìn kóng ,  Bô lah ,  tio̍h miâ i chòe Iok-hān , 61 In chiū tùi i kóng ,  Lí ê chhin-chhek tiong bô lâng hō chit ê miâ , 62 In chiū pí ì-sù mn̄g i ê lāu-pē ,  ài kā i hō sím-mi̍h miâ , 63 I ê lāu-pē thó siá-jī ê pán ,  siá kóng ,  I ê miâ sī Iok-hān ,  Tāi-ke kî-koài , 64 Sat-ka-lī-a ê chhùi liâm-piⁿ khui ,  chi̍h iā tháu ,  chiū kóng ōe lâi o-ló Siōng-tè , 65 Sì-ûi khiā-khí ê lâng lóng kiaⁿ ,  Chiah ê it-chhè ê ōe piàn-piàn pò-iông tī Iû-thài ê soaⁿ-tōe , 66 Thiaⁿ-kìⁿ ê lâng lóng chiong chiah ê sū khǹg tī sim-ni̍h ,  kóng ,  Án-ni ,  chit-ê eⁿ-á chiong-lâi beh cháiⁿ-iūⁿ? In-ūi Chú ê chhiú kap i tī-teh , 67 I ê lāu-pē Sat-ka-lī-a chiū hō͘ Sèng Sîn chhiong-móa ,  chòe sian-ti lâi kóng , 68 Tio̍h o-ló Chú ,  Í-sek-lia̍t ê Siōng-tè , 	In-ūi I ū khòaⁿ-kò͘ I ê peh-sìⁿ lâi sio̍k-hôe i ; 69 Thòe lán heng-khí chín-kiù ê kak , 	Tī I ê lô͘-po̍k Tāi-pi̍t ê ke , 70 Chiàu I tùi ū sè-kan í-lâi ēng I sèng ê sian-ti ê chhùi só͘ kóng ê , 71 Chiū-sī kiù lán thoat-lī tùi-te̍k kap kìⁿ-nā oàn-hūn lán ê lâng ê chhiú , 72 Lâi kiâⁿ lîn-bín tī lán ê lia̍t-chó͘ , 	Lâi kì-liām I sèng ê iok ; 73 Chiū-sī kap lán ê chó͘ A-pek-la̍h-hán só͘ chiù ê chōa , 74 Hō͘ lán í-keng thoat-lī chiah ê tùi-te̍k ê chhiú , 75 Chi̍t-sì-lâng tī I ê bīn-chêng ēng sèng ēng gī bô kiaⁿ lâi ho̍k-sāi I , 76 Eⁿ-á ah ,  lí iā beh chheng chòe Chì-koâiⁿ-ê ê sian-ti ,  In-ūi lí beh kiâⁿ tī Chú ê bīn-chêng lâi pī-pān I ê lō͘ , 77 Hō͘ I ê peh-sìⁿ tùi tit-tio̍h sià-chōe , 	Chiū chai chín-kiù ê un , 78 Ūi-tio̍h lán ê Siōng-tè lîn-bín ê sim , 	Tùi án-ni hō͘ chá-khí sî ê ji̍t tùi téng-bīn lâi kàu tī lán , 79 Lâi chiò hiah-ê chē tī o͘-àm kap sí-ìm tiong ê lâng , 	Chhōa lán ê kha ji̍p pêng-an ê lō͘ , 80 Eⁿ-á chiām-chiām tōa ,  sim-sîn ji̍t-ji̍t ióng-chòng ;  tiàm tī khòng-iá kàu hián-bêng tī Í-sek-lia̍t ê ji̍t , 
