1 Tng hit sî ū kúi-nā lâng tī-teh ,  chiong Ka-lī-lī lâng ê sū kā Iâ-so͘ kóng ,  chiū-sī Pí-lia̍p-to chiong in ê huih chham tī in ê seng-lé ê , 2 Iâ-so͘ ìn kóng ,  In-ūi chiah ê Ka-lī-lī lâng siū chit hō ê hāi ,  lín phah-sǹg in pí chèng Ka-lī-lī lâng khah ū chōe mah?3 Góa kā lín kóng ,  M̄ sī ;  lín nā bô hoán-hóe ,  lóng beh chhin-chhiūⁿ án-ni bia̍t-bô , 4 Á-sī hit cha̍p-poeh lâng ,  hō͘ Se-lô-a ê thah tó-lo̍h-lâi teh-sí ê ,  lín phah-sǹg in pí lóng-chóng khiā-khí tī Iâ-lō͘-sat-léng ê lâng hoān-chōe khah tāng mah?5 Góa kā lín kóng ,  M̄ sī ;  lín nā bô hoán-hóe ,  lóng beh chiàu án-ni bia̍t-bô , 6 I chiū siat chi̍t ê phì-jū kóng ,  Bó͘ lâng ū chi̍t châng bû-hoa-kó chhiū chai tī i ê phû-tô hn̂g-ni̍h ;  chiū lâi hit châng chhē ké-chí ,  chhē bô , 7 Chiah tùi koán-hn̂g ê kóng ,  Lí khòaⁿ ,  góa liân-liân saⁿ nî lâi tùi chit châng bû-hoa-kó chhiū chhē ké-chí ,  chhē bô ,  Tio̍h kā i chhò-khí-lâi ;  siáⁿ-sū hō͘ i iā tìn só͘-chāi?8 Ìn i kóng ,  Chú ah ,  kin-nî chhiáⁿ koh iông-ún i ;  thèng-hāu góa sì-ûi ku̍t-sang èng-pûi ; 9 āu-lâi nā kiat ké-chí ,  chiū hó ;  nā bô ,  lí chiah kā i chhò-khí-lâi , 10 An-hioh-ji̍t Iâ-so͘ tī chi̍t ê hōe-tn̂g teh kà-sī lâng ; 11 tú-tn̄g ū chi̍t ê hū-jîn-lâng ,  hoān-tio̍h siâ-sîn tì pīⁿ cha̍p-poeh nî kú ,  ún-ku lóng bōe chhun ti̍t , 12 Iâ-so͘ khòaⁿ-kìⁿ chiū kiò i kóng ,  Hū-jîn-lâng ah ,  taⁿ lí thoat-lī lí ê pīⁿ lah , 13 Chiū ēng siang-chhiú kā i hōaⁿ ;  i chek-sî chhun ti̍t ,  chiū kui êng-kng Siōng-tè , 14 Koán hōe-tn̂g ê ,  in-ūi Iâ-so͘ tī an-hioh-ji̍t i-pīⁿ ,  chiū siū-khì ,  tùi chèng lâng ìn kóng ,  Ū la̍k ji̍t eng-kai tio̍h chòe kang ,  hit la̍k ji̍t kan thang lâi siū i ;  an-hioh-ji̍t m̄-thang , 15 Nā-sī Chú ìn i kóng ,  Ké-hó ê lâng ah ,  tī an-hioh-ji̍t lín kiám bô ta̍k lâng tùi chô-ni̍h tháu i ê gû á-sī lû ,  khan-khì chia̍h chúi mah?16 Chit ê hū-jîn-lâng sī A-pek-la̍h-hán ê hō͘-è ,  hō͘ Sat-tàn pa̍k i í-keng cha̍p-poeh nî kú ,  kiám m̄ eng-kai tī an-hioh ê ji̍t tháu i ê kat mah?17 Iâ-so͘ kóng án-ni ,  chiah ê tùi-te̍k lóng kiàn-siàu ;  chèng lâng in-ūi I só͘ kiâⁿ it-chhè êng-kng ê sū ,  lóng-chóng hoaⁿ-hí , 18 Iâ-so͘ chiū kóng ,  Siōng-tè ê kok chhin-chhiūⁿ sím-mi̍h? Góa beh ēng sím-mi̍h lâi pí-phēng i?19 Sī chhin-chhiūⁿ chi̍t lia̍p kòa-chhài chí ,  lâng the̍h khì chèng tī i ka-kī ê hn̂g ,  chiū tōa châng chiâⁿ chòe chhiū ,  khong-tiong ê chiáu lâi hioh tī i ê ki , 20 Koh kóng ,  Góa beh ēng sím-mi̍h lâi pí-phēng Siōng-tè ê kok?21 Sī chhin-chhiūⁿ kàⁿ ,  hū-jîn-lâng the̍h khì hē tī saⁿ táu ê mī-hún lāi ,  kàu lóng-chóng hoat-kàⁿ , 22 Iâ-so͘ keng-kè chiah ê siâⁿ chiah ê hiuⁿ-siā kà-sī lâng ,  iā ǹg Iâ-lō͘-sat-léng teh kiâⁿ , 23 Ū chi̍t lâng kā I kóng ,  Chú ah ,  tit-tio̍h kiù ê lâng sī chió mah?24 Iâ-so͘ tùi in kóng ,  Tio̍h chīn-la̍t tùi oe̍h mn̂g ji̍p-khì ;  in-ūi góa kā lín kóng ,  beh ū chōe-chōe lâng kiû ji̍p iā bōe tit-tio̍h , 25 Kàu ke-chú khí-lâi koaiⁿ mn̂g ,  lín chiah khiā tī gōa-bīn ,  phah mn̂g ,  kóng ,  Chú ah ,  kā goán khui leh ,  I chiū beh ìn lín kóng ,  Lín tùi tó-ūi lâi ,  góa m̄ bat lín , 26 Lín chiū beh kóng ,  Goán bat tī lí ê bīn-chêng lim-chia̍h ;  lí iā bat tī goán ê ke-lō͘ kà-sī , 27 I beh kóng ,  Góa kā lín kóng ,  góa m̄ chai lín tùi tó-ūi lâi ; 28 lín kiâⁿ put-gī ê lâng lóng tio̍h lī-khui góa ,  Lín teh-beh khòaⁿ-kìⁿ A-pek-la̍h-hán ,  Í-sat ,  Ngá-kok kap chèng sian-ti tī Siōng-tè ê kok ,  iā lín ka-kī siū kóaⁿ-chhut tī gōa-bīn ;  tng hit sî tī hia beh ū thî-khàu kā-gê chhiat-chhí , 29 Tùi tang tùi sai tùi lâm tùi pak ,  beh ū lâng lâi chē toh tī Siōng-tè ê kok , 30 Ū lō͘-bé ê beh chòe tāi-seng ,  iā ū tāi-seng ê beh chòe lō͘-bé , 31 Hit sî ū Hoat-lī-sài kúi-nā lâng lâi kā I kóng ,  Lí tio̍h lī-khui chia khì pa̍t ūi ,  in-ūi Hi-lu̍t ài beh thâi lí , 32 I kā in kóng ,  Lín khì kā hit chiah hô͘-lî kóng ,  Lí khòaⁿ ,  kin-á-ji̍t ,  bîn-á-ji̍t góa kóaⁿ kúi i-pīⁿ ,  kàu tē saⁿ ji̍t góa chiū oân-choân , 33 Sui-jiân án-ni ,  kin-á-ji̍t ,  bîn-á-ji̍t kap āu-ji̍t góa eng-kai tio̍h kiâⁿ ;  in-ūi put-kai ū sian-ti siū hāi-sí tī Iâ-lō͘-sat-léng ê gōa-bīn , 34 Iâ-lō͘-sat-léng ah ,  Iâ-lō͘-sat-léng ah ,  chiū-sī thâi-sí sian-ti lâng ,  ēng chio̍h-thâu tìm hōng-chhe kàu tī i ê ,  góa jōa chōe pái ài chū-chi̍p lí ê kiáⁿ-jî ,  chhin-chhiūⁿ koe-bú chū-chi̍p i ê koe-á tī si̍t-ē ;  nā-sī lín m̄ ài , 35 Lí khòaⁿ ,  lín ê chhù pàng teh hō͘ lín ;  koh góa kā lín kóng ,  Lín koat-toàn bōe khòaⁿ-kìⁿ góa ,  thèng-hāu lín kóng ,  Tī Chú ê miâ lâi ê tit-tio̍h hok-khì , 
