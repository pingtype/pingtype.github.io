1 Ū chi̍t ê an-hioh-ji̍t Iâ-so͘ tùi be̍h-hn̂g keng-kè ,  I ê ha̍k-seng tiah be̍h-sūi ,  ēng chhiú jê i lâi chia̍h , 2 Ū Hoat-lī-sài kúi-nā lâng kóng ,  An-hioh-ji̍t só͘ m̄ eng-kai kiâⁿ ê ,  lín siáⁿ-sū kiâⁿ i?3 Iâ-so͘ ìn kóng ,  Tāi-pi̍t kap kun-tè ê lâng iau ê sî só͘ kiâⁿ ê ,  lín bē tha̍k-tio̍h mah?4 I ji̍p Siōng-tè ê chhù ,  the̍h pâi-lia̍t ê piáⁿ lâi chia̍h ,  koh hō͘ i kun-tè ê lâng ;  chit hō piáⁿ ,  nā m̄ sī chè-si ,  chiū lóng m̄ eng-kai chia̍h , 5 Koh kā in kóng ,  Jîn-chú iā sī an-hioh-ji̍t ê Chú , 6 Koh chi̍t ê an-hioh-ji̍t ,  Iâ-so͘ ji̍p hōe-tn̂g kà-sī ;  tī hia ū chi̍t lâng i ê chiàⁿ chhiú ko͘-tâ , 7 Keng-ha̍k-sū kap Hoat-lī-sài lâng tng khòaⁿ I tī an-hioh-ji̍t beh i-pīⁿ á bô ;  ì-sù sī ài chhē phāng thang kò I , 8 Iâ-so͘ chai in ê ì-sù ,  chiū kā hit-ê chhiú ko͘-tâ ê lâng kóng ,  khí-lâi ,  khiā tī tiong-ng ;  i chiū khí-lâi khiā , 9 Iâ-so͘ chiū tùi in kóng ,  Góa mn̄g lín ,  tī an-hioh-ji̍t kiâⁿ hó sū kiâⁿ pháiⁿ sū ,  kiù sìⁿ-miā hāi sìⁿ-miā ,  tá-lo̍h chi̍t hāng khah ha̍p-gî ah?10 Chiū sì-kè khòaⁿ chèng lâng ,  kā hit lâng kóng ,  Chhun lí ê chhiú ,  I chhun-chhut-khì ;  chhiú chiū hó-hó , 11 Hiah ê lâng móa-sim siū-khì ;  saⁿ-kap gī-lūn tio̍h cháiⁿ-iūⁿ lâi pān Iâ-so͘ , 12 Tng hit sî Iâ-so͘ chhut-khì soaⁿ-ni̍h kî-tó ,  thong mî kî-kiû Siōng-tè , 13 Kàu thiⁿ-kng chiū kiò I ê ha̍k-seng lâi ;  tùi in tiong-kan kéng cha̍p-jī lâng ,  chheng in chòe sù-tô͘ ; 14 ū Se-bûn ,  Iâ-so͘ koh hō i ê miâ chòe Pí-tek ,  kap i ê hiaⁿ-tī An-tek-lia̍t ,  koh ū Ngá-kok kap Iok-hān ,  Hui-le̍k kap Pa-to-lô-mái ; 15 Má-thài kap To-má ,  A-le̍k-hui ê kiáⁿ Ngá-kok kap chheng chòe Se-lô-tí ê Se-bûn , 16 Ngá-kok ê kiáⁿ Iû-tāi ,  kap bōe sian-siⁿ ê Ka-lio̍k lâng Iû-tāi , 17 Iâ-so͘ kap in lo̍h-lâi khiā tī pîⁿ ê só͘-chāi ,  ū I chōe-chōe ê ha̍k-seng kap kui tōa tīn ê peh-sìⁿ ,  tùi Iû-thài choân-tōe kap Iâ-lō͘-sat-léng í-ki̍p Chhui-lô Se-tùn iân hái-kîⁿ ê tōe lâi beh thiaⁿ I ,  iā beh tit-tio̍h i-hó in ê pīⁿ ; 18 koh ū hō͘ siâ-sîn só͘ thiau-lân ê iā tit-tio̍h i-hó , 19 Chèng lâng lóng ài bong I ,  in-ūi ū koân-lêng tùi I chhut ,  lâi i-hó in tāi-ke , 20 Iâ-so͘ kia̍h ba̍k khòaⁿ I ê ha̍k-seng ,  kóng ,  Lín sòng-hiong ê lâng ū hok-khì ah ,  in-ūi Siōng-tè ê kok sī lín ê , 21 Lín hiān-chāi teh iau ê lâng ū hok-khì ah ;  in-ūi lín beh tit-tio̍h pá ,  Lín hiān-chāi thî-khàu ê lâng ū hok-khì ah ,  in-ūi lín teh-beh chhiò , 22 Lâng ūi-tio̍h Jîn-chú lâi oàn-hūn lín ,  kū-choa̍t lín ,  lóe-mē lín ,  lia̍h lín ê miâ chòe pháiⁿ lâi khì-sak i ,  lín chiū ū hok-khì ah , 23 Tng hit ji̍t lín tio̍h hoaⁿ-hí tiô-thiàu ;  in-ūi tī thiⁿ-ni̍h lín ê pò-siúⁿ sī tōa ,  sī in ê chó͘ khoán-thāi sian-ti iā sī án-ni , 24 Nā-sī lín hó-gia̍h lâng ū chai-ē ah! in-ūi lín í-keng siū-tio̍h lín ê an-ùi , 25 Lín hiān-chāi pá ê lâng ū chai-ē ah! in-ūi lín teh-beh iau ,  Lín hiān-chāi chhiò ê lâng ū chai-ē ah! in-ūi lín beh ai-siong thî-khàu , 26 Lín hō͘ chèng lâng o-ló ê ū chai-ē ah! in-ūi in ê chó͘ khoán-thāi ké ê sian-ti iā sī án-ni , 27 Nā-sī góa kā lín teh thiaⁿ ê lâng kóng ,  Tùi-te̍k lín ê tio̍h thiàⁿ in ;  oàn-hūn lín ê ,  tio̍h hó khoán-thāi in ; 28 lóe-mē lín ê ,  tio̍h kā in chiok-hok ;  lêng-jio̍k lín ê ,  tio̍h thòe in kî-tó , 29 Lâng siàn lí chit pêng ê chhùi-phóe ,  chiū tio̍h oa̍t hit pêng ǹg i ,  Lâng the̍h lín ê gōa-saⁿ ,  liân lāi-saⁿ iā bo̍h-tit tòng i , 30 Hoān-nā kiû lí ê tio̍h hō͘ i ;  the̍h lí ê mi̍h ê ,  bo̍h-tit koh kā i thó , 31 Lín ài lâng cháiⁿ-iūⁿ khoán-thāi lín ,  iā tio̍h án-ni khoán-thāi lâng , 32 Lín nā thiàⁿ hiah-ê thiàⁿ lín ê ,  ū sím-mi̍h un-hūi? in-ūi pháiⁿ lâng iā sī thiàⁿ hiah-ê thiàⁿ in ê lâng , 33 Lín nā hó khoán-thāi hiah-ê hó khoán-thāi lín ê ,  ū sím-mi̍h un-hūi? in-ūi pháiⁿ lâng iā sī án-ni kiâⁿ , 34 Lín nā chioh hiah-ê ū thang ǹg-bāng i hêng ê ,  ū sím-mi̍h un-hūi? in-ūi pháiⁿ lâng iā chioh pháiⁿ lâng ,  ài in chiàu siàu-gia̍h lâi hêng , 35 Nā-sī lín tio̍h thiàⁿ lín ê tùi-te̍k hó khoán-thāi in ;  chioh lâng iā bô choa̍t-bāng ;  lín ê pò-siúⁿ chiū tōa ,  koh lín beh chòe Chì-koâiⁿ-ê ê kiáⁿ-jî ;  in-ūi I hó khoán-thāi bông-un kap pháiⁿ ê lâng , 36 Só͘-í lín tio̍h ū lîn-bín ,  chhin-chhiūⁿ lín ê Pē ê lîn-bín chi̍t iūⁿ , 37 Bo̍h-tit phoe-phêng lâng ,  chiū bô tú-tio̍h phoe-phêng ;  bo̍h-tit chek-chōe lâng ,  chiū bô tú-tio̍h chek-chōe ;  lín pàng lâng soah ,  chiū beh pàng lín soah ; 38 hō͘ lâng ,  chiū beh hō͘ lín ;  beh ēng chiok-gia̍h ê táu ,  ji̍h ,  iô ,  hō͘ i cha̍t kàu pôaⁿ-chhut-lâi ,  piàⁿ tī lín ê saⁿ-á-phè ,  In-ūi lín ēng sím-mi̍h niû lâi niû ,  iā beh án-ni tò niû hō͘ lín , 39 Koh ēng phì-jū kā in kóng ,  Chhiⁿ-mî ê ōe kā chhiⁿ-mî ê chhōa lō͘ mah? Nn̄g-ê kiám bōe lóng poa̍h-lo̍h hām-khiⁿ mah?40 Ha̍k-seng bōe-ōe pôaⁿ-kè sian-siⁿ ;  chóng-sī kìⁿ-nā chiâⁿ chòe chiâu-pī ê beh chhin-chhiūⁿ i ê sian-siⁿ , 41 Koh lí cháiⁿ-iūⁿ khòaⁿ-kìⁿ hiaⁿ-tī ba̍k-chiu lāi ê chháu-á-iù ,  iā bô siūⁿ lí ba̍k-chiu lāi ê îⁿ-á-chhâ ah?42 Á-sī beh thài ōe kā lí ê hiaⁿ-tī kóng ,  Hiaⁿ-tī ah ,  lí ba̍k-chiu lāi ê chháu-á-iù hō͘ góa kā lí the̍h-khì ,  iā pún-sin bô khòaⁿ-kìⁿ lí ba̍k-chiu lāi ê îⁿ-á-chhâ ah? Ké-hó ê lâng ah ,  tāi-seng the̍h-khì lí ba̍k-chiu lāi ê îⁿ-á-chhâ ,  chiah ōe bêng-bêng khòaⁿ-kìⁿ thang the̍h-khì hiaⁿ-tī ba̍k-chiu lāi ê chháu-á-iù , 43 In-ūi bô ū hó chhiū kiat pháiⁿ ké-chí ;  iā bô ū pháiⁿ chhiū kiat hó ké-chí , 44 In-ūi ta̍k châng chhiū tùi i ka-kī ê ké-chí lâi bat i ;  chhì-phè lāi bô lâng bán bû-hoa-kó ,  chháu-chhì lāi bô lâng tiah phû-tô , 45 Hó lâng tùi i ê sim só͘ chek-chū ê hó lâi hoat-chhut hó ;  pháiⁿ lâng tùi i só͘ chek-chū ê pháiⁿ lâi hoat-chhut pháiⁿ ;  in-ūi tùi sim só͘ chhiong-móa ê ,  chhùi chiū kóng chhut , 46 Lín siáⁿ-sū chheng-ho͘ góa ,  Chú ah ,  Chú ah ,  iā bô kiâⁿ góa só͘ kóng ê ah?47 Kìⁿ-nā chiū-kūn góa ,  thiaⁿ góa chiah ê ōe lâi kiâⁿ i ê lâng ,  góa beh pò lín chai hit ê lâng chhin-chhiūⁿ sím-mi̍h , 48 I sī chhin-chhiūⁿ lâng khí chhù ,  ku̍t hō͘ i chhim ,  hē tōe-ki tī chio̍h-pôaⁿ téng ;  tōa chúi chi̍t-ē kàu ,  khoe lâu chhiong-tio̍h chhù ,  bōe-ōe iô-tāng i ,  in-ūi i khí-tit hó , 49 Nā-sī thiaⁿ-liáu bô kiâⁿ ê lâng ,  sī chhin-chhiūⁿ lâng khí chhù tī thô͘-téng ,  bô hē tōe-ki ;  khoe lâu chhiong-tio̍h i ,  chiū tó ;  hit keng chhù ê tó-hoāi sī siong-tiōng , 
