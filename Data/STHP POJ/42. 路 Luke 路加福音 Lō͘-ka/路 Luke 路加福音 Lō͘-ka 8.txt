1 Kè bô kúi ji̍t ,  Iâ-so͘ sì-kè kiâⁿ ta̍k ê siâⁿ ta̍k ê hiuⁿ-siā ,  soan-thoân lâi pò-iông Siōng-tè kok ê hok-im ;  cha̍p-jī ê ha̍k-seng iā kap I khì ; 2 iā ū kúi-nā ê hū-jîn-lâng ,  ū-ê bat hoān-tio̍h kúi ,  ū-ê ū phòa-pīⁿ ,  taⁿ í-keng tit-tio̍h i-hó ;  kî-tiong ū Boa̍t-tāi-lia̍p ê Má-lī-a ,  bat ū chhit ê kúi tùi i chhut-khì ; 3 koh ū Hi-lu̍t ê koán-ke Khó͘-sat ê bó͘ Iok-a-ná ;  koh ū So͘-sat-ná ;  í-gōa iáu ū chōe-chōe hū-jîn-lâng ,  lóng ēng in só͘ ū ê lâi ho̍k-sāi in , 4 Ū chōe-chōe lâng chū-chi̍p ,  koh ū lâng tùi ta̍k ê siâⁿ lâi chiū-kūn I ; 5 hit sî Iâ-so͘ siat phì-jū kā in kóng ,  Ū iā chéng ê chhut-khì iā chéng ,  Teh iā ê sî ,  ū-ê ka-la̍uh tī lō͘-piⁿ ,  hō͘ lâng só͘ ta̍h ,  thiⁿ-tiong ê pe-chiáu it-chīn chia̍h i , 6 Ū-ê ka-la̍uh tī chio̍h-pôaⁿ téng ,  hoat-khí-lâi chiū ta-khì ,  in-ūi bô lūn-te̍k , 7 Ū-ê ka-la̍uh tī chhì-á tiong ,  chhì-á pîⁿ-pîⁿ hoat-khí-lâi ,  jia-pè i , 8 Ū-ê ka-la̍uh tī hó ê thó͘-tōe ,  hoat-khí-lâi kiat-si̍t kàu chi̍t-pah pē ,  Chiah ê ōe kóng-liáu ,  chiū kiò kóng ,  Ū hī-khang thang thiaⁿ ê ,  tio̍h thiaⁿ , 9 I ê ha̍k-seng mn̄g I chit ê phì-jū cháiⁿ-iūⁿ , 10 Iâ-so͘ kóng ,  Siōng-tè kok ê ò-biāu hō͘ lín chai ;  nā-sī tùi pa̍t lâng chiū ēng phì-jū ,  beh hō͘ in khòaⁿ ,  khòaⁿ bōe kìⁿ ,  thiaⁿ iā bōe hiáu-ngō͘ , 11 Chit ê phì-jū chiū-sī án-ni: Chéng-chí chiū-sī Siōng-tè ê tō-lí , 12 Tī lō͘-piⁿ ê ,  chiū-sī lâng thiaⁿ-kìⁿ tō-lí ;  Mô͘-kúi chiū lâi ,  tùi in ê sim-lāi chiong tō-lí chhiúⁿ-khì ,  bián-tit in sìn lâi tit-tio̍h kiù , 13 Tī chio̍h-pôaⁿ téng ê ,  chiū-sī lâng thiaⁿ-liáu hoaⁿ-hí sêng-siū tō-lí ;  nā-sī in bô kun ,  sī chiām-sî sìn nā-tiāⁿ ,  tú-tio̍h chhì-liān ê sî chiū pōe-biū , 14 Lo̍h tī chhì-á lāi ê ,  chiah-ê chiū-sī lâng thiaⁿ-liáu chiū khì ,  hō͘ chāi-siⁿ ê khòa-lū ,  hè-châi ,  iàn-lo̍k só͘ jia-pè ,  chiū kiat m̄ chiâⁿ lia̍p , 15 Tī hó thó͘-tōe ê ,  chiah-ê chiū-sī lâng ēng hó koh siān-liông ê sim thiaⁿ tō-lí lâi chip-siú i ,  koh thun-lún lâi kiat-si̍t , 16 Bô lâng tiám teng ēng khì-kū lâi khàm i ,  á-sī hē tī bîn-chhn̂g ē ,  chiū-sī hē tī teng-tâi téng ,  hō͘ ji̍p-lâi ê lâng khòaⁿ-kìⁿ hit ê kng , 17 In-ūi bô ū ún-ba̍t ,  iā chiong-lâi bô lō͘-hiān ê ;  bô ū pì-ba̍t ,  chiong-lâi bô hō͘ lâng chai koh lō͘-hiān ê , 18 Só͘-í lín tio̍h kín-sīn cháiⁿ-iūⁿ lâi thiaⁿ ;  in-ūi kìⁿ-nā ū ê ,  beh hō͘ i ;  bô ê ,  liân i ka-kī lia̍h-chòe ū ê ,  iā beh kā i chhiúⁿ-khì , 19 Iâ-so͘ ê lāu-bú kap hiaⁿ-tī lâi chiū-kūn I ;  in-ūi lâng chōe ,  bōe-tit kūn-óa , 20 Ū lâng kā I kóng ,  Lí ê lāu-bú kap lí ê hiaⁿ-tī khiā tī gōa-bīn ,  ài beh khòaⁿ lí , 21 I ìn kóng ,  Góa ê lāu-bú kap góa ê hiaⁿ-tī chiū-sī chiah ê thiaⁿ Siōng-tè ê tō-lí lâi kiâⁿ ê lâng , 22 Ū chi̍t ji̍t Iâ-so͘ kap I ê ha̍k-seng chiūⁿ chûn ,  kā in kóng ,  Lán lâi khì ô͘ ê hit pêng hōaⁿ ,  Chiū khui chûn , 23 Kiâⁿ ê sî Iâ-so͘ khùn-khì ,  Ū pò-thâu-hong phah-lo̍h-lâi ô͘-ni̍h ,  chûn-lāi ê chúi chha-put-to móa ,  chīn-chāi gûi-hiám , 24 Ha̍k-seng kūn-óa ,  kiò I chhíⁿ ,  kóng ,  Sian-siⁿ ah ,  sian-siⁿ ah ,  beh bô miā lah ,  I chiū chhíⁿ ,  chek-pī hong kap hái-éng ,  hong éng chiū soah ,  iā pîⁿ-tiāⁿ , 25 I chiū kā ha̍k-seng kóng ,  Lín ê sìn tī tá-lo̍h? In chiū kiaⁿ-hiâⁿ kî-koài ,  saⁿ-kap kóng ,  Che sī sím-mi̍h lâng ,  bēng-lēng hong kap chúi ,  in iā sūn I?26 Chûn kàu Keh-lah-sim lâng ê tōe-hng ,  chiū-sī Ka-lī-lī ê tùi-bīn , 27 Iâ-so͘ lī-khui chûn ,  chiūⁿ hōaⁿ ;  ū chi̍t lâng tùi siâⁿ-ni̍h chhut-lâi tú-tio̍h I ,  sī hoān-tio̍h kúi ê ,  kú-kú bô chhēng saⁿ bô tiàm chhù-lāi ,  to̍k-to̍k tiàm tī hûn-bōng tiong , 28 Khòaⁿ-kìⁿ Iâ-so͘ chiū âu-kiò ,  phak tī I ê bīn-chêng ,  tōa siaⁿ kóng ,  Chì-koâiⁿ Siōng-tè ê Kiáⁿ Iâ-so͘ ,  góa kap lí ū sím-mi̍h kan-sia̍p? kiû lí bo̍h-tit khó͘-chhó͘ góa , 29 In-ūi Iâ-so͘ ū bēng-lēng siâ-sîn tùi hit ê lâng chhut-lâi ,  In-ūi siâ-sîn siông-siông lia̍h i ;  lâng ēng thih-liān liān i ,  ēng kha-khàu khàu i ,  lâi kò͘-siú i ;  i chiū chhoah-tn̄g só͘ pa̍k i ê khì-kū ,  i hō͘ kúi kóaⁿ kàu khòng-iá , 30 Iâ-so͘ mn̄g i kóng ,  Lí kiò sím-mi̍h miâ? I kóng ,  Iâⁿ ;  in-ūi ū chōe-chōe kúi ji̍p i , 31 Kúi kiû Iâ-so͘ bo̍h-tit hoan-hù in ji̍p chhim-ian , 32 Tī hia ū kui tīn ti ,  tī soaⁿ-ni̍h teh thó-chia̍h ,  Kúi kiû I chún in ji̍p hiah ê ti ,  Chiū chún in , 33 Kúi chiū tùi hit lâng chhut-khì ,  ji̍p hiah ê ti ;  kui tīn ti chiū cháu-lo̍h soaⁿ-phiâⁿ ,  chông-lo̍h ô͘ ,  kek-sí , 34 Kò͘-ti ê khòaⁿ-kìⁿ chit ê tāi-chì chiū cháu-khì ,  pò siâⁿ-lāi kap hiuⁿ-siā ê lâng chai , 35 In chiū chhut-lâi ,  ài khòaⁿ chit ê tāi-chì ;  chiū-kūn Iâ-so͘ ,  tú-tio̍h kúi só͘ tùi i chhut-lâi hit lâng ,  chhēng saⁿ ,  hāi-chāi ,  chē tī Iâ-so͘ kha-ē ;  in chiū kiaⁿ , 36 Khòaⁿ-kìⁿ ê lâng chiong hoān-tio̍h kúi ê lâng cháiⁿ-iūⁿ tit-tio̍h kiù pò in chai , 37 Keh-lah-sim sì-hng ê lâng lóng kiû Iâ-so͘ lī-khui in ;  in-ūi in tōa kiaⁿ ê iân-kò͘ ;  I chiū chiūⁿ chûn tò-tńg-khì , 38 Kúi só͘ tùi i chhut-khì ê lâng kiû beh kap I khì ,  Nā-sī Iâ-so͘ chhe i khì kóng , 39 Tò-khì lín tau ,  chiong Siōng-tè ūi-tio̍h lí kiâⁿ hiah tōa ê sū pâi-lia̍t hō͘ lâng chai ,  I chiū khì ,  piàn siâⁿ soan-thoân Iâ-so͘ ūi-tio̍h i só͘ kiâⁿ hiah tōa ê sū , 40 Iâ-so͘ tò-tńg-lâi ê sî chèng lâng chiap-la̍p I ;  in-ūi in lóng teh thèng-hāu I , 41 Ū chi̍t lâng ,  miâ Gâi-ló͘ ,  chiū-sī koán hōe-tn̂g ê ,  lâi phak tī Iâ-so͘ ê kha-ē ,  kiû I kàu i ê ke ; 42 in-ūi i ū ko͘-siⁿ ê cha-bó͘-kiáⁿ iok-lio̍k cha̍p-jī hè ,  teh-beh sí ,  Iâ-so͘ khì ê sî ,  chèng lâng oe-khoeh I , 43 Ū chi̍t ê hū-jîn-lâng ,  hiat-lāu cha̍p-jī nî ,  in-ūi chhiáⁿ i-seng ke-hé phòa kàu liáu ,  bô chi̍t lâng ōe i-hó i , 44 lâi kàu Iâ-so͘ ê ka-chiah-āu ,  bong I saⁿ-á-ku ê chhiu ;  hiat-lāu chek-sî chí , 45 Iâ-so͘ kóng ,  Bong góa ê sī chī-chūi? Tāi-ke kóng bô ;  Pí-tek kap tâng kiâⁿ ê lâng kóng ,  Sian-siⁿ ,  chèng lâng pek-óa ,  khoeh-tio̍h lí , 46 Iâ-so͘ kóng ,  Ū lâng bong góa ,  in-ūi góa chai ū koân-lêng tùi góa chhut , 47 Hū-jîn-lâng khòaⁿ i khǹg bōe ba̍t ,  ngia̍uh-ngia̍uh-chhoah lâi phak tī I kha-ē ;  tng chèng lâng ê bīn-chêng kóng-bêng bong I ê iân-kò͘ ,  kap i cháiⁿ-iūⁿ liâm-piⁿ hó , 48 Iâ-so͘ kā i kóng ,  Hū-jîn-lâng ah ,  lí ê sìn ū kiù lí ,  chòe lí an-sim tò-khì , 49 I iáu teh kóng ê sî ,  ū lâng tùi koán hōe-tn̂g ê ê ke lâi kóng ,  Lí ê cha-bó͘-kiáⁿ í-keng sí ,  bián lô-tōng sian-siⁿ , 50 Iâ-so͘ thiaⁿ-kìⁿ chiū ìn i kóng ,  M̄ bián kiaⁿ ,  chí-ū tio̍h sìn ,  i chiū tit-tio̍h kiù , 51 Í-keng kàu i ê ke ,  tī Pí-tek ,  Iok-hān ,  Ngá-kok ,  kap cha-bó͘ gín-ná ê pē-bú í-gōa ,  m̄ chún pa̍t lâng kap I ji̍p-khì , 52 Chèng lâng teh thî-khàu ,  ūi-tio̍h i lâi tûi heng ;  Iâ-so͘ kóng ,  Bo̍h-tit thî-khàu ,  in-ūi i m̄ sī sí ,  sī teh khùn nā-tiāⁿ , 53 In chiū thí-chhiò I ,  in-ūi chai i í-keng sí lah , 54 Iâ-so͘ khan cha-bó͘ gín-ná ê chhiú kiò kóng ,  Cha-bó͘ gín-ná ,  khí-lâi , 55 I ê sîn ho̍k-tò ,  chek-sî khí-lâi ;  Iâ-so͘ hoan-hù hō͘ i chia̍h , 56 I ê pē-bú gông-ngia̍h ;  Iâ-so͘ bēng-lēng in bo̍h-tit chiong só͘ kiâⁿ ê kā lâng kóng , 
