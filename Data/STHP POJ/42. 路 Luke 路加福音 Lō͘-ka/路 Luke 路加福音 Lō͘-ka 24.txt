1 Chhit-ji̍t ê thâu chi̍t ji̍t ,  thiⁿ phú-kng ,  hiah ê hū-jîn-lâng tòa só͘ pī-pān hiah ê hiuⁿ-liāu kàu bōng ; 2 khòaⁿ-kìⁿ chio̍h í-keng tùi bōng-mn̂g kō khui , 3 Chiū ji̍p-khì ,  bô khòaⁿ-kìⁿ Chú ê sin-si , 4 Ūi-tio̍h án-ni teh tiû-tû ê sî ,  hut-jiân ū nn̄g lâng khiā tī in sin-piⁿ ,  i-chiûⁿ kng nà-nà , 5 Hū-jîn-lâng kiaⁿ-hiâⁿ ,  bīn àⁿ-lo̍h tōe ;  hit nn̄g lâng kā in kóng ,  Siáⁿ-sū tī sí-lâng tiong chhē oa̍h-lâng ah?6 I bô tī chia ,  í-keng koh-oa̍h ,  Lín tio̍h kì-tit I iáu tī Ka-lī-lī ê sî ū cháiⁿ-iūⁿ kā lín kóng , 7 Jîn-chú tek-khak tio̍h kau tī chōe-jîn ê chhiú ,  hō͘ in tèng tī si̍p-jī-kè ,  tē saⁿ ji̍t koh-oa̍h , 8 In chiū kì-tit I ê ōe ; 9 tùi bōng-ni̍h tò-khì ,  chiong chiah ê sū lóng pò hō͘ cha̍p-it ê ha̍k-seng kap kî-û ê chèng lâng chai , 10 Khì tùi sù-tô͘ kóng chiah ê tāi-chì ê ,  chiū-sī Boa̍t-tāi-lia̍p ê Má-lī-a ,  kap Iok-a-ná ,  kap Ngá-kok ê lāu-bú Má-lī-a ,  í-ki̍p kî-û kap in chòe-phōaⁿ ê hū-jîn-lâng , 11 Sù-tô͘ khòaⁿ hiah ê ōe chòe bô iáⁿ ,  iā m̄ sìn i , 12 Nā-sī Pí-tek khí-lâi cháu kàu bōng-ni̍h ,  àⁿ-lo̍h-khì khòaⁿ ,  chí-ū khòaⁿ-kìⁿ iù-tōe pò͘ nā-tiāⁿ ;  chiū tò-khì in chhù ,  teh kî-koài só͘ keng-kè ê sū , 13 Siāng hit ji̍t ha̍k-seng tiong ū nn̄g lâng khì chi̍t ê hiuⁿ-siā ,  miâ Í-má-ngó͘ ,  lī Iâ-lō͘-sat-léng jī-cha̍p-gō͘ lí , 14 In saⁿ-kap tâm-lūn só͘ keng-kè lóng-chóng ê sū , 15 In teh tâm-lūn saⁿ-mn̄g ê sî ,  Iâ-so͘ pún-sin kūn-óa ,  kap in saⁿ-kap kiâⁿ , 16 In nn̄g lâng bê-ba̍k ,  tì-kàu bōe jīn-tit I , 17 I tùi in kóng ,  Lín kiâⁿ ê sî ,  saⁿ-kap piān-lūn ê sī sím-mi̍h ōe? In chiū khiā-teh ,  bīn tài-iu-iông , 18 Kî-tiong chi̍t-ê ,  miâ Kek-liû-pa ,  ìn I kóng ,  Lí kiám toaⁿ-sin chhut-gōa tī Iâ-lō͘-sat-léng ,  iā m̄ chai kūn-ji̍t tī hia só͘ keng-kè ê sū mah?19 I kā in kóng ,  Sím-mi̍h sū ah? In kā I kóng ,  Chiū-sī Ná-sat-le̍k lâng Iâ-so͘ ê sū ;  I sī sian-ti lâng ,  tī Siōng-tè kap chèng peh-sìⁿ ê bīn-chêng só͘ kóng só͘ kiâⁿ ū koân-lêng ; 20 iā hiah ê chè-si-thâu kap lán ê sī-tōa ké-sàng I khì tēng sí chōe ,  tèng I tī si̍p-jī-kè , 21 Nā-sī goán pêng-sò͘ teh ǹg-bāng I chiū-sī hit-ê beh sio̍k-hôe Í-sek-lia̍t ê ,  M̄ nā án-ni ,  koh chiah ê sū chiâⁿ í-keng saⁿ ji̍t lah , 22 Koh goán tiong-kan kúi-nā ê hū-jîn-lâng hō͘ goán chin gông-ngia̍h ;  in-ūi in phah-phú-kng kàu bōng-ni̍h ; 23 bô khòaⁿ-kìⁿ I ê sin-si ,  chiū lâi kóng ,  in ū khòaⁿ-kìⁿ thiⁿ-sài chhut-hiān ,  kóng I koh-oa̍h lah , 24 Goán tiong-kan kúi-nā lâng kàu bōng-ni̍h ,  kó-jiân khòaⁿ-kìⁿ chiàu hū-jîn-lâng só͘ kóng ê ;  chóng-sī bô khòaⁿ-kìⁿ I , 25 Iâ-so͘ tùi in kóng ,  Bû-ti ê lâng ah ,  sian-ti só͘ kóng it-chhè ê ōe ,  lín ê sim cháiⁿ-iūⁿ hiah oh sìn ah!26 Ki-tok siū chiah ê kan-khó͘ ,  lâi ji̍p I ê êng-kng ,  kiám m̄ eng-kai mah?27 Chiū tùi Mô͘-se kap chèng sian-ti khí ,  kìⁿ-nā sèng-keng tiong só͘ chí I ê ,  lóng kā in kóe-bêng , 28 Chiong-kūn só͘ khì ê hiuⁿ-siā ,  Iâ-so͘ chhin-chhiūⁿ beh kiâⁿ khah hn̄g , 29 Nn̄g lâng kiông lâu I kóng ,  Chhiáⁿ kap goán tòa ;  sî í-keng òaⁿ ,  ji̍t beh lo̍h lah ,  I chiū ji̍p-khì ,  beh kap in tòa , 30 Saⁿ-kap chē toh ê sî ,  Iâ-so͘ the̍h piáⁿ chiok-siā ,  peh lâi hō͘ in , 31 In ê ba̍k-chiu khui ,  chiū jīn-tit I ;  liâm-piⁿ bô koh khòaⁿ-kìⁿ , 32 In chiū saⁿ-kap kóng ,  Lō͘-ni̍h I kap lán kóng ōe ,  khui-thiah sèng-keng ê sî ,  lán ê sim kiám bô jia̍t mah?33 Chiū chek-sî khí-sin ,  tò-khì Iâ-lō͘-sat-léng ,  tú-tio̍h cha̍p-it ê ha̍k-seng ,  kap tâng tī-teh ê lâng chū-chi̍p teh kóng , 34 Chú kó-jiân koh-oa̍h ,  iā chhut-hiān hō͘ Se-bûn khòaⁿ-kìⁿ , 35 In nn̄g lâng iā kóng-khí tī lō͘-ni̍h só͘ tú-tio̍h ê sū ,  kap tī peh piáⁿ ê sî in cháiⁿ-iūⁿ jīn-tit I , 36 In teh kóng chiah ê ōe ê sî ,  Iâ-so͘ pún-sin khiā tī in tiong-kan ,  kā in kóng ,  Goān lín pêng-an , 37 In gông-ngia̍h koh kiaⁿ ,  lia̍h-chòe só͘ khòaⁿ-kìⁿ ê sī sîn , 38 I chiū kā in kóng ,  Lín siáⁿ-sū jû-loān ,  sim-lāi siⁿ-khí giâu-gî ah?39 Tio̍h khòaⁿ góa ê chhiú góa ê kha ,  chiū-sī góa pún-sin ;  bong góa ,  chiū chai ;  in-ūi sîn bô kut bô bah ,  chiàu lín khòaⁿ-kìⁿ góa lóng sī ū , 40 Kóng án-ni ,  chiū chiong chhiú kap kha hō͘ in khòaⁿ , 41 Ha̍k-seng ūi-tio̍h hoaⁿ-hí ê iân-kò͘ ,  iáu-kú bô sìn ,  koh teh kî-koài ,  I kā in kóng ,  Lín tī chia ū sím-mi̍h thang chia̍h bô?42 In chiū chiong pek ê hî chi̍t phìⁿ hō͘ I ; 43 I the̍h-khì ,  tng in ê bīn-chêng chia̍h i , 44 Koh tùi in kóng ,  Chiah-ê chiū-sī góa iáu-kú kap lín tī-teh ê sî só͘ tùi lín kóng ê ōe ,  kóng kìⁿ-nā tī Mô͘-se ê lu̍t-hoat ,  kap hiah ê sian-ti ,  í-ki̍p Si-phian ,  só͘ kì-chài chí góa ê ōe lóng tek-khak tio̍h èng-giām , 45 Chiū khui in ê sim-khiàu ,  hō͘ in ōe hiáu-ngō͘ hiah ê sèng-keng , 46 Koh kā in kóng ,  Ū án-ni kì-chài ,  Ki-tok tio̍h siū khó͘ ,  tē saⁿ ji̍t tùi sí-lâng tiong koh-oa̍h ; 47 iā hoán-hóe kap sià-chōe ê tō-lí beh tī I ê miâ lâi thoân kàu bān pang ,  sī tùi Iâ-lō͘-sat-léng khí , 48 Lín chòe chiah ê tāi-chì ê kan-chèng , 49 Iā góa beh chhe góa ê Pē só͘ èng-ún ê kàu tī lín ;  chóng-sī lín tio̍h tiàm tī chit ê siâⁿ ,  thèng-hāu tùi téng-bīn lo̍h-lâi ê koân-lêng chhin-chhiūⁿ saⁿ kā lín chhēng , 50 Chiū chhōa in chhut-khì kàu Pek-tāi-nî ê tùi-bīn ,  kia̍h-khí chhiú ,  kā in chiok-hok , 51 Chiok-hok ê sî ,  chiū lī-pia̍t in ,  siū chih-chiap chiūⁿ thiⁿ , 52 In chiū pài I ;  chiū tò-tńg-khì Iâ-lō͘-sat-léng ,  tōa-tōa hoaⁿ-hí:53 siông-siông tī tiān-lāi ,  o-ló Siōng-tè , 
