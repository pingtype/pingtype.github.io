1 Chóng-sī Í-sek-lia̍t lâng tī eng-kai hiàn ê mi̍h ū hoān-chōe ;  in-ūi Iû-tāi ê chi-phài-tiong ,  Siā-la̍h ê cheng-sun ,  Sat-tí ê sun ,  Ka-bí ê kiáⁿ ,  A-kan the̍h eng-kai hiàn ê mi̍h ;  Iâ-hô-hoa chiū siū-khì Í-sek-lia̍t lâng , 2 Iok-su-a tùi Iâ-lī-ko chhe lâng khì Pek-te̍k-lī tang-sì ,  óa-kūn Pek-a-bûn ê Ai siâⁿ ,  hoan-hù in kóng ,  Lín chiūⁿ-khì thau-khòaⁿ hit ê tōe ;  in chiū chiūⁿ-khì thau-khòaⁿ Ai ê siâⁿ , 3 In tò-lâi kàu Iok-su-a hia ,  kā i kóng ,  M̄-bián hō͘ chèng peh-sìⁿ chiūⁿ-khì ;  tāi-iok nn̄g-saⁿ chheng lâng chiūⁿ-khì phah Ai siâⁿ ,  chiū hó ;  m̄-bián lô-tōng chèng peh-sìⁿ khì kàu hia ;  in-ūi hia ê lâng chió-chió , 4 Tùi án-ni peh-sìⁿ-tiong iok-lio̍k saⁿ-chheng lâng chiūⁿ-khì hia ;  kéng-jiân tī Ai siâⁿ ê lâng ê bīn-chêng tô-cháu , 5 Ai siâⁿ ê lâng thâi-sí in iok-lio̍k saⁿ-cha̍p-la̍k lâng ;  in tùi siâⁿ-mn̂g-chêng tui-kóaⁿ in ,  kàu Sī-pa-lîm tī in lo̍h-kē ê só͘-chāi phah-sí in ;  chèng peh-sìⁿ chiū sit-táⁿ ,  loán-jio̍k chhin-chhiūⁿ chúi , 6 Iok-su-a chiū thiah-li̍h saⁿ ;  i kap Í-sek-lia̍t ê tiúⁿ-ló ,  tī Iâ-hô-hoa ê kūi-chêng ,  phak tī thô͘-kha ,  kàu ê-hng ,  iā ēng tîn-ai sám tī thâu-khak , 7 Iok-su-a kóng ,  Ai-ah ,  Chú Iâ-hô-hoa ah ,  Lí siáⁿ-sū chhōa chiah ê peh-sìⁿ kè chit ê Iok-tàn ,  chiong goán kau tī A-mô͘-lī lâng ê chhiú ,  hō͘ goán bia̍t-bô ah? Khó-sioh goán bô lia̍h tiàm tī Iok-tàn hit-pêng chòe kàu-gia̍h , 8 Chú ah ,  Í-sek-lia̍t lâng í-keng tī tùi-te̍k ê bīn-chêng oa̍t-tńg-sin cháu ,  góa iáu-ū sím-mi̍h thang kóng ah?9 In-ūi Ka-lâm lâng kap chit só͘-chāi it-chhè khiā-khí ê peh-sìⁿ thiaⁿ-kìⁿ ,  chiū beh ûi-khùn goán ,  tû-bia̍t goán ê miâ tī tōe-chiūⁿ ;  hit-sî Lí ūi-tio̍h Lí ê tōa-miâ beh cháiⁿ-iūⁿ ah?10 Iâ-hô-hoa kā Iok-su-a kóng ,  Khí-lâi ,  lí siáⁿ-sū án-ni phak tī tōe-ni̍h ah?11 Í-sek-lia̍t hoān-chōe ,  ûi-pōe Góa só͘ bēng-lēng in ê iok ,  chhú eng-kai hiàn ê mi̍h ,  iā thau-the̍h ,  iā kiâⁿ khúi-chà ,  khǹg tī in ê ke-khì-tiong , 12 In-ūi án-ni Í-sek-lia̍t lâng tī tùi-te̍k ê bīn-chêng khiā-bōe-tiâu ;  in tī tùi-te̍k ê bīn-chêng oa̍t-tńg-sin cháu ,  sī in-ūi in chiâⁿ-chòe siū chiù-chó͘ ;  lín nā bô chiong eng-kai hiàn ê mi̍h ,  tùi lín tiong-kan tû-khì ,  Góa chiū bô koh kap lín saⁿ-kap tī-teh , 13 Lí khí-lâi ,  hō͘ peh-sìⁿ chheng-khì ,  kā in kóng ,  Lín tio̍h ka-kī chheng-khì pī-pān bîn-á-ji̍t ;  in-ūi Iâ-hô-hoa Í-sek-lia̍t ê Siōng-tè án-ni kóng ,  Í-sek-lia̍t ah ,  lín iáu-bē kau-chhut hit ê mi̍h ,  chiū tī tùi-te̍k ê bīn-chêng lín beh khiā-bōe-tiâu , 14 Bîn-á-chá-khí lín tio̍h chiàu lín ê chi-phài kūn-chêng lâi ;  Iâ-hô-hoa só͘ chhú ê chi-phài ,  tio̍h chiàu chong-cho̍k kūn-chêng lâi ;  Iâ-hô-hoa só͘ chhú ê chong-cho̍k ,  tio̍h chiàu ke-koàn kūn-chêng lâi ;  Iâ-hô-hoa só͘ chhú ê ke-koàn ,  tio̍h chiàu jîn-teng ,  chi̍t-ê chi̍t-ê kūn-chêng lâi , 15 Siū chhú-tio̍h ê lâng ,  ū eng-kai hiàn ê mi̍h tī i hia ,  i kap i só͘-ū-ê ,  tio̍h siū hé sio ;  in-ūi i ū pōe Iâ-hô-hoa ê iok ,  koh in-ūi i tī Í-sek-lia̍t tiong ū kiâⁿ gōng-gōng ê sū , 16 Thiⁿ-kng ,  Iok-su-a chá-chá khí-lâi ,  hō͘ Í-sek-lia̍t lâng chiàu chi-phài kūn-chêng lâi ;  chhú-tio̍h-ê sī Iû-tāi chi-phài ; 17 hō͘ Iû-tāi ê chong-cho̍k kūn-chêng-lâi ,  chiū chhú-tio̍h Siā-la̍h ê chong-cho̍k ;  hō͘ Siā-la̍h chong-cho̍k ê jîn-teng chi̍t-ê chi̍t-ê kūn-chêng lâi ,  chiū chhú-tio̍h Sat-tí ; 18 hō͘ i ê ke chiàu jîn-teng chi̍t-ê chi̍t-ê kūn-chêng lâi ,  chiū chhú-tio̍h Iû-tāi chi-phài ê lâng Siā-la̍h ê cheng-sun ,  Sat-tí ê sun ,  Ka-bí ê kiáⁿ A-kan , 19 Iok-su-a tùi A-kan kóng ,  Góa ê kiáⁿ ,  góa khǹg lí tio̍h kui êng-kng Iâ-hô-hoa Í-sek-lia̍t ê Siōng-tè ,  tī I ê bīn-chêng jīn-chōe ,  chiong lí só͘ chòe ê sū kā góa kóng ,  m̄-thang tùi góa ún-môa , 20 A-kan ìn Iok-su-a kóng ,  Góa si̍t-chāi tek-chōe Iâ-hô-hoa Í-sek-lia̍t ê Siōng-tè ;  góa só͘ chòe ê sū sī án-ni ,  án-ni ; 21 góa tī só͘ chhiúⁿ ê châi-bu̍t-tiong khòaⁿ-kìⁿ chi̍t-niá Sī-ná ê súi-saⁿ ,  gûn nn̄g-pah sià-khek-le̍k ,  kim chi̍t-tiāⁿ ,  tāng gō͘-cha̍p sià-khek-le̍k ,  góa tham chiah ê mi̍h ,  chiū the̍h i ,  taⁿ tâi tī góa ê pò͘-pîⁿ-lāi ê thô͘-kha-ē ,  gûn tī i ê ē-tóe , 22 Iok-su-a chiū chhe lâng khì ,  in chiū khì ,  kàu i ê pò͘-pîⁿ ;  khòaⁿ ah ,  hit ê mi̍h kó-jiân khǹg tī i ê pò͘-pîⁿ-lāi ,  gûn tī ē-tóe , 23 In chiū tùi pò͘-pîⁿ-lāi the̍h-chhut-lâi ,  tòa kàu Iok-su-a kap Í-sek-lia̍t chèng-lâng hia ,  hē tī Iâ-hô-hoa ê bīn-chêng , 24 Iok-su-a kap Í-sek-lia̍t chèng-lâng ,  chiong Siā-la̍h ê cheng-sun A-kan ,  kap hit ê gûn ,  hit kiāⁿ saⁿ ,  hit tiāⁿ kim ,  kap i ê kiáⁿ ,  cha-bó͘-kiáⁿ ,  gû ,  lû ,  iûⁿ ,  pò͘-pîⁿ ,  í-ki̍p i it-chhè só͘-ū-ê ,  lóng tòa kàu A-kat ê soaⁿ-kok , 25 Iok-su-a kóng ,  Lí siáⁿ-sū hāi goán? kin-á-ji̍t Iâ-hô-hoa iā beh hāi lí ,  Tùi án-ni Í-sek-lia̍t chèng-lâng ēng chio̍h-thâu tìm-sí i ;  ēng hé sio in ,  chiong chio̍h-thâu tìm in , 26 Chèng-lâng tī i ê téng-bīn thia̍p chi̍t tōa-tui ê chio̍h ,  kàu tī kin-á-ji̍t ;  tùi án-ni Iâ-hô-hoa siu-hôe I ê tōa siū-khì ,  Só͘-í hit só͘-chāi miâ-kiò A-kat ê soaⁿ-kok ,  kàu kin-á-ji̍t , 
