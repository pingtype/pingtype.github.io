1 Thiⁿ-kng Iok-su-a thàu-chá khí-lâi ,  kap Í-sek-lia̍t chèng lâng lóng lī-khui Si̍p-têng ,  lâi kàu Iok-tàn ;  iáu-bē kè-khì ,  chiū hioh tī-hia ,  thèng-hāu kè-hô , 2 Kè saⁿ-ji̍t ,  koaⁿ-tiúⁿ piàn-kiâⁿ iâⁿ-tiong ; 3 bēng-lēng peh-sìⁿ kóng ,  Lín khòaⁿ-kìⁿ Iâ-hô-hoa lín Siōng-tè ê iok-kūi ,  koh khòaⁿ-kìⁿ chè-si Lī-bī lâng kng i ê sî ,  tio̍h lī-khui lín ê só͘-chāi ,  lâi tè in ê āu-bīn , 4 Chóng-sī lín kap iok-kūi saⁿ-lī ,  iok-lio̍k tio̍h niû nn̄g-chheng tiú ê hn̄g ;  m̄-thang pek-kūn i ,  hō͘ lín chai só͘ tio̍h kiâⁿ ê lō͘ ;  in-ūi lín pêng-sî m̄-bat kiâⁿ chit tiâu lō͘ , 5 Iok-su-a tùi peh-sìⁿ kóng ,  Lín tio̍h ka-kī sèng-kiat ,  in-ūi bîn-á-ji̍t Iâ-hô-hoa beh tī lín tiong-kan kiâⁿ kî-sū , 6 Iok-su-a koh hoan-hù chè-si kóng ,  Lín kng iok-kūi khí-lâi ,  tī peh-sìⁿ ê thâu-chêng kiâⁿ ;  in chiū kng iok-kūi khí-lâi ,  kiâⁿ tī peh-sìⁿ ê thâu-chêng , 7 Iâ-hô-hoa tùi Iok-su-a kóng ,  Tùi kin-á-ji̍t khí ,  Góa beh hō͘ lí tī Í-sek-lia̍t chèng-lâng ê ba̍k-chiu-chêng chòe-tōa ,  hō͘ in chai Góa kap lí tī-teh ,  chhin-chhiūⁿ chêng kap Mô͘-se tī-teh chi̍t-iūⁿ , 8 Lí tio̍h hoan-hù kng iok-kūi ê chè-si kóng ,  Lín kàu Iok-tàn chúi-piⁿ ê sî ,  tio̍h thêng-kha tī Iok-tàn , 9 Iok-su-a tùi Í-sek-lia̍t lâng kóng ,  Lín kūn-chêng lâi ,  thiaⁿ Iâ-hô-hoa lín Siōng-tè ê ōe , 10 Iok-su-a koh kóng ,  Tùi án-ni lín thang chai oa̍h ê Siōng-tè tī lín tiong-kan ,  beh tī lín ê thâu-chêng kóaⁿ-tio̍k Ka-lâm lâng ,  Hek lâng ,  Hi-bī lâng ,  Pí-lī-sé lâng ,  Kek-ka-sat lâng ,  A-mô͘-lī lâng ,  Iâ-pò͘-su lâng , 11 Khòaⁿ ah ,  phó͘-thiⁿ-ē ê Chú-cháiⁿ ê iok-kūi beh tī lín ê thâu-chêng kè-khì ,  ji̍p Iok-tàn , 12 Lín taⁿ tio̍h tùi Í-sek-lia̍t chi-phài-tiong kéng cha̍p-jī lâng ,  múi chi-phài chi̍t ê lâng ; 13 kàu kng phó͘-thiⁿ-ē ê Chú Iâ-hô-hoa ê iok-kūi ê chè-si ,  in ê kha khiā tī Iok-tàn hô ê chúi ,  Iok-tàn hô ê chúi ,  chiū-sī tùi téng-bīn lâu-lo̍h-lâi ê chúi ,  beh chia̍t-tn̄g ,  khiā-khí-lâi kui-tui , 14 Peh-sìⁿ lī-khui pò͘-pîⁿ ,  beh kè Iok-tàn ê sî ,  chè-si chiū kng iok-kūi tī peh-sìⁿ ê thâu-chêng , 15 Tī siu-sêng ê sî ,  Iok-tàn ê chúi siông-siông pôaⁿ-kè i ê hōaⁿ ,  Kng iok-kūi-ê kàu Iok-tàn ,  kng iok-kūi ê chè-si , 16 kha chi̍t-ē ùn-tio̍h chúi ,  hit-ê tùi téng-bīn lâu-lo̍h-lâi ê chúi ,  chiū khiā-khí-lâi kui-tui ,  saⁿ-lī chin-hn̄g ,  tī Sat-la̍h-tàn piⁿ-thâu ê A-tong siâⁿ ;  hit ê lâu tī A-la̍h-pa hái ,  chiū-sī Iâm-hái ,  hiah ê chúi choân-jiân chia̍t-tn̄g ;  peh-sìⁿ chiū tī Iâ-lī-ko ê tùi-bīn kè-khì , 17 Kng Iâ-hô-hoa iok-kūi ê chè-si tī Iok-tàn ê ta-tōe tiāⁿ-tiāⁿ khiā-teh ;  Í-sek-lia̍t chèng-lâng lóng tùi ta-tōe kè-khì ,  ti̍t-kàu peh-sìⁿ it-chīn kè Iok-tàn , 
