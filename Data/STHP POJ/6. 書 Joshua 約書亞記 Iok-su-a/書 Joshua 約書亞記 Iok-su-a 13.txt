1 Iok-su-a hè-siū chōe ,  nî-lāu ,  Iâ-hô-hoa tùi i kóng ,  Lí hè-siū chōe ,  nî-lāu ,  eng-kai chhú ê tōe ,  iáu ū chhun chin-chōe ; 2 só͘ chhun ê tōe ,  chiū-sī Hui-lī-sū lâng ê choân-kéng ,  kap Ki-su̍t lâng ê choân-tōe ; 3 tùi Ai-ki̍p thâu-chêng ê Se-hat ,  ǹg-pak kàu Í-kek-lûn ê kéng-kài ,  che chiū sǹg-chòe Ka-lâm lâng ê tōe ;  Hui-lī-sū lâng gō͘ ê siú-léng ,  chiū-sī Ka-sat lâng ,  A-si̍t-tu̍t lâng ,  A-si̍t-ki-lûn lâng ,  Ka-tek lâng ,  Í-kek-lûn lâng ;  koh ū lâm-hng A-ōe lâng ; 4 Ka-lâm lâng ê choân-tōe ,  Se-tùn lâng ê Bí-a-la̍h ,  kàu A-hut ,  ti̍t-kàu A-mô͘-lī lâng ê kau-kài ; 5 koh ū Ka-pa-le̍k lâng ê tōe ,  kap ǹg ji̍t-chhut ka-nn̂g ê Lī-pa-lùn ,  tùi Hek-bûn soaⁿ-kha ê Pa-le̍k-ka-tek ,  kàu Hap-má ê lō͘-kháu ; 6 khiā-khí soaⁿ-tōe lóng-chóng ê peh-sìⁿ ,  tùi Lī-pa-lùn kàu Bí-su-lī-hut-má-im ,  Se-tùn ê chèng-lâng ,  Góa beh tī Í-sek-lia̍t lâng ê bīn-chêng kóaⁿ in chhut-khì ;  lí thang chiàu Góa só͘ bēng-lēng lí ê ,  pun hiah ê tōe hō͘ Í-sek-lia̍t lâng chòe-gia̍p , 7 Taⁿ lí tio̍h chiong chit ê tōe pun hō͘ káu chi-phài kap Má-ná-se pòaⁿ-chi-phài chòe-gia̍p , 8 Liû-piān ,  Ka-tek ,  nn̄g chi-phài ,  kap Má-ná-se iáu pòaⁿ-chi-phài ,  saⁿ-kap tit-tio̍h Mô͘-se só͘ siúⁿ-sù ê gia̍p ,  tī Iok-tàn tang-sì hit-pêng ,  chiū-sī chiàu Iâ-hô-hoa ê lô͘-po̍k Mô͘-se só͘ hō͘ in ê , 9 Sī tùi A-lùn soaⁿ-kok-piⁿ ê A-lô-jíⁿ ,  kap soaⁿ-kok-tiong ê siâⁿ ,  í-ki̍p Bí-tí-pa ê choân pîⁿ-iûⁿ ,  ti̍t-kàu Tí-pún ; 10 kap tiàm tī Hi-si̍t-pún chòe-ông ,  A-mô͘-lī lâng ê ông Se-hông chiah ê siâⁿ ,  kàu A-bûn lâng ê kau-kài ; 11 koh ū Ki-lia̍t tōe ,  Ki-su̍t lâng ,  Má-ka lâng ê tōe-kài ,  kap ka-nn̂g ê Hek-bûn soaⁿ ,  ka-nn̂g ê Pa-san ,  kàu Sat-ka ; 12 koh Pa-san ông Go̍k ê choân-kok ,  i tī A-su-tha-lio̍k kap Í-tek-lâi chòe-ông ;  i sī Lī-hoa̍t-im cho̍k só͘ chhun-ê ;  in-ūi chiah-ê lóng sī Mô͘-se só͘ phah ê ,  só͘ kóaⁿ ê , 13 Chóng-sī Í-sek-lia̍t lâng bô kóaⁿ Ki-su̍t lâng ,  Má-ka lâng ;  kàu kin-á-ji̍t Ki-su̍t ,  Má-ka iû-goân tiàm tī Í-sek-lia̍t lâng ê tiong-kan , 14 To̍k-to̍k bô pun gia̍p hō͘ Lī-bī ê chi-phài ;  Iâ-hô-hoa Í-sek-lia̍t ê Siōng-tè sio-chè ê chè-mi̍h chòe in ê gia̍p ,  chiàu I só͘ tùi i kóng ê , 15 Mô͘-se pun hō͘ Liû-piān chi-phài ê ,  chiàu in ê chong-cho̍k , 16 In ê kéng-kài sī A-lùn soaⁿ-kok-piⁿ ê A-lô-jíⁿ ,  kap soaⁿ-kok-tiong ê siâⁿ ,  óa-kūn Bí-tí-pa ê choân pîⁿ-iûⁿ , 17 Hi-si̍t-pún kap i pîⁿ-iûⁿ hiah ê siâⁿ ,  Tí-pún ,  Pa-boa̍t-pa-le̍k ,  Pek-pa-le̍k-bián ; 18 Ngá-cha̍p ,  Ki-tí-bo̍k ,  Bí-hoat-ap ; 19 Ki-lia̍t-têng ,  Se-pí-má ,  kap soaⁿ-kok tiong ê soaⁿ Sè-lia̍t-hap-sa-hat ; 20 Pek-pì-jíⁿ ,  Pì-su-ka ê soaⁿ-phiâⁿ ,  Pek-iâ-se-boa̍t ; 21 koh pîⁿ-iûⁿ hiah ê siâⁿ ,  tī Hi-si̍t-pún chòe-ông ê A-mô͘-lī lâng ê ông Se-hông ê choân-kok ;  Mô͘-se phah i kap Bí-tiân hiah ê siú-léng ,  chiū-sī Í-bī ,  Lī-kim ,  So͘-jíⁿ ,  Hō͘-jíⁿ ,  Lī-pa ;  chiah-ê lóng sī tiàm tī hit só͘-chāi chòe siú-léng ,  sio̍k tī Se-hông ê , 22 Í-sek-lia̍t lâng thâi hiah ê lâng ê sî ,  iā ēng to thâi Pí-jíⁿ ê kiáⁿ ,  su̍t-sū Pa-lân , 23 Liû-piān lâng ê kéng-kài ,  i ê gia̍p tī Iok-tàn kap hô-piⁿ ê tōe ,  Che sī Liû-piān lâng ê gia̍p ,  chiàu in ê chong-cho̍k ,  chiah ê siâⁿ ,  chiah ê hiuⁿ-siā , 24 Mô͘-se pun hō͘ Ka-tek lâng ,  chiàu Ka-tek chi-phài ê chong-cho̍k , 25 In ê kéng-kài sī Ngá-siā kap Ki-lia̍t it-chhè ê siâⁿ ,  kap A-bûn lâng chi̍t-pòaⁿ ê tōe ,  kàu La̍h-pa thâu-chêng ê A-lô-jíⁿ , 26 Tùi Hi-si̍t-pún kàu La̍h-boa̍t-bí-su-pa ,  kap Pí-to-lêng ,  koh tùi Má-hap-liām ,  kàu Tí-phek ê kéng-kài ; 27 kap soaⁿ-kok-tiong ê Pek-a-lân ,  Pek-lêng-la̍h ,  So͘-kat ,  Sat-hun ,  chiū-sī Hi-si̍t-pún ông Se-hông kok-lāi só͘ chhun ê tōe ,  í-ki̍p Iok-tàn hô kap hô-piⁿ ê tōe ,  ti̍t-kàu Ki-nî-lia̍t hái ê ke̍k-thâu ,  tī Iok-tàn hit-pêng ê tang-sì , 28 Che sī Ka-tek lâng chiàu i ê chong-cho̍k só͘ tit-tio̍h chòe-gia̍p chiah ê siâⁿ ,  kap hiuⁿ-siā , 29 Mô͘-se pun hō͘ Má-ná-se pòaⁿ-chi-phài-ê ,  sī chiàu Má-ná-se lâng pòaⁿ-chi-phài ê chong-cho̍k , 30 In ê kéng-kài sī tùi Má-hap-liām khí ,  pau-hâm Pa-san choân-tōe ,  chiū-sī Pa-san ông Go̍k ê choân-kok ,  kap tī Pa-san Gāi-jíⁿ it-chhè ê siâⁿ ,  kiōng la̍k-cha̍p ê siâⁿ ; 31 Ki-lia̍t ê chi̍t-pòaⁿ ,  kap A-su-tha-lio̍k ,  Í-tek-lâi ,  sī sio̍k Pa-san ông Go̍k ê kok ê siâⁿ ,  sī hō͘ Má-ná-se ê kiáⁿ ,  Má-kiat ,  chiū-sī Má-kiat ê kiáⁿ-sun ê chi̍t-pòaⁿ ,  chiàu i ê chong-cho̍k , 32 Téng-bīn sī Mô͘-se tī Iok-tàn hit-pêng tang-sì ,  Iâ-lī-ko tùi-bīn Mô͘-ap ê pîⁿ-iûⁿ ,  só͘ pun ê gia̍p , 33 To̍k-to̍k Lī-bī chi-phài ,  Mô͘-se bô pun-gia̍p hō͘ in ;  Iâ-hô-hoa Í-sek-lia̍t ê Siōng-tè sī chòe in ê sán-gia̍p ,  chiàu I só͘ kā in kóng ê , 
