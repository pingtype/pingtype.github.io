1 Iâ-hô-hoa í-keng hō͘ Í-sek-lia̍t lâng an-chēng ,  bô kap sì-ûi it-chhè ê tùi-te̍k kau-chiàn ,  í-keng le̍k-kè chōe-chōe ji̍t ,  Iok-su-a iā hè-siū chōe ,  nî-lāu ; 2 hit-sî Iok-su-a chiū kiò Í-sek-lia̍t chèng-lâng ,  in ê tiúⁿ-ló ,  kap in ê cho̍k-tiúⁿ ,  in ê sím-phòaⁿ-koaⁿ ,  in ê koaⁿ-tiúⁿ ,  lóng-chóng lâi ,  tùi in kóng ,  Góa í-keng hè-siū chōe ,  nî-lāu ; 3 Iâ-hô-hoa lín ê Siōng-tè ,  in-ūi lín ê iân-kò͘ ,  tùi hiah ê kok só͘ kiâⁿ it-chhè ê sū ,  lín ū khòaⁿ-kìⁿ ;  in-ūi thòe lín kau-chiàn-ê sī Iâ-hô-hoa lín ê Siōng-tè , 4 Só͘ chhun chiah ê kok ,  í-ki̍p góa só͘ chián-tû hiah ê kok ,  tùi Iok-tàn kàu tōa-hái ,  ǹg ji̍t-lo̍h ê só͘-chāi ,  góa í-keng pun hō͘ lín ta̍k chi-phài chòe-gia̍p , 5 Iâ-hô-hoa lín ê Siōng-tè beh tùi lín ê bīn-chêng kóaⁿ-tio̍k in ,  iā beh tùi lín ê thâu-chêng kek-tio̍k in ;  lín chiū beh tit-tio̍h in ê tōe chòe-gia̍p ,  chiàu Iâ-hô-hoa lín ê Siōng-tè só͘ tùi lín kóng ê , 6 Só͘-í lín tio̍h tōa-tōa chòng-táⁿ ,  chip-siú lâi kiâⁿ Mô͘-se lu̍t-hoat ê chheh it-chhè só͘ kì-chài ê ,  m̄-thang lī-khui i lâi phian-chó phian-iū ; 7 tī lín tiong-kan só͘ chhun hiah ê kok ,  lín m̄-thang kap i chham-chhap ,  m̄-thang thê-khí in hiah ê siōng-tè ê miâ ,  m̄-thang hō͘ lâng kí in lâi chiù-chōa ,  iā m̄-thang ho̍k-sāi i ,  m̄-thang kūi-pài i ; 8 chóng-sī tio̍h chiàu lín kàu kin-á-ji̍t só͘-kiâⁿ-ê ,  kiat-liân Iâ-hô-hoa lín ê Siōng-tè , 9 In-ūi Iâ-hô-hoa í-keng ēng tōa koh kiông ê kok tùi lín ê bīn-chêng kóaⁿ-chhut ;  kàu kin-á-ji̍t bô chi̍t-lâng ōe khiā-tiâu tī lín ê bīn-chêng , 10 Lín chi̍t-lâng beh kóaⁿ-tio̍k chi̍t-chheng lâng ,  in-ūi thòe lín kau-chiàn-ê ,  sī Iâ-hô-hoa lín ê Siōng-tè ,  chiàu I só͘ tùi lín kóng-ê , 11 Lín tio̍h tōa-tōa ka-kī kín-sīn ,  thiàⁿ Iâ-hô-hoa lín ê Siōng-tè , 12 Lín nā lio̍h-á tò-thè ,  kap chûn tī lín tiong-kan só͘ chhun hiah ê peh-sìⁿ kiat-liân ,  kap in kiat-chhin ,  saⁿ-kap óng-lâi ; 13 lín tio̍h khak-si̍t chai ,  Iâ-hô-hoa lín ê Siōng-tè tek-khak bô beh koh chiong hiah ê peh-sìⁿ tùi lín ê bīn-chêng kóaⁿ-chhut ;  chóng-sī in beh chiâⁿ-chòe lín ê lô-bāng oa̍h-tauh ,  phah lín seng-khu ê chhê ,  ba̍k-chiu-lāi ê chhì ,  ti̍t-kàu lín tùi tī Iâ-hô-hoa lín Siōng-tè só͘ siúⁿ-sù lín chit ê hó ê tōe bia̍t-bô , 14 Khòaⁿ ah ,  góa kin-á-ji̍t beh kiâⁿ sè-kan lâng só͘ tio̍h kiâⁿ ê lō͘ ;  lín chi̍t-sim chi̍t-ì chai Iâ-hô-hoa lín Siōng-tè só͘ èng-ún sù-hok lín ê ōe ,  bô chi̍t-kù lo̍k-khong ,  lóng èng-giām tī lín ê sin-chiūⁿ ,  kî-tiong bô lo̍k-khong chi̍t-hāng , 15 Iâ-hô-hoa lín Siōng-tè só͘ èng-ún it-chhè ê hok-khì ,  cháiⁿ-iūⁿ lîm-kàu lín ê ,  Iâ-hô-hoa iā beh chiàu án-ni hō͘ ta̍k-iūⁿ ê chai-ē kàu tī lín ,  ti̍t-kàu I bia̍t-bô lín tī Iâ-hô-hoa lín Siōng-tè só͘ siúⁿ-sù lín chit ê hó ê tōe , 16 Lín nā ûi-pōe Iâ-hô-hoa lín Siōng-tè só͘ bēng-lēng lín ê iok ,  khì ho̍k-sāi pa̍t ê siōng-tè ,  kūi-pài i ,  Iâ-hô-hoa ê siū-khì beh tùi lín hoat-chhut ,  lín beh kín-kín bia̍t-bô tī I só͘ siúⁿ-sù lín hó ê tōe , 
