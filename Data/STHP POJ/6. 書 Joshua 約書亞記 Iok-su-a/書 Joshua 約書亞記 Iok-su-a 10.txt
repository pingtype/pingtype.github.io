1 Iâ-lō͘-sat-léng ông A-to-nî-sé-tek thiaⁿ-kìⁿ Iok-su-a chhú Ai siâⁿ ,  it-chīn bia̍t i ,  khoán-thāi Ai siâⁿ kap i ê ông ,  chhin-chhiūⁿ chêng khoán-thāi Iâ-lī-ko kap i ê ông chi̍t-iūⁿ ;  koh thiaⁿ-kìⁿ Ki-piàn khiā-khí ê peh-sìⁿ kap Í-sek-lia̍t lâng li̍p hô-iok ,  khiā-khí tī in tiong-kan ; 2 chiū chin kiaⁿ ;  in-ūi Ki-piàn sī tōa-siâⁿ ,  chhin-chhiūⁿ chi̍t ê kiaⁿ-siâⁿ ,  pí Ai siâⁿ khah-tōa ;  koh siâⁿ-lāi ê lâng lóng sī ióng-sū , 3 Tùi án-ni Iâ-lō͘-sat-léng ông A-to-nî-sé-tek chhe lâng khì kìⁿ Hi-pek-lûn ông Hô-hâm ,  Iâ-boa̍t ông Pí-lân ,  La̍h-kiat ông Ngá-hui-a ,  kap I-ki-lûn ông Tí-phek ,  kóng , 4 Chhiáⁿ lín chiūⁿ-lâi góa chia ,  pang-chān góa ;  lán thang lâi khì phah Ki-piàn ,  in-ūi i kap Iok-su-a kap Í-sek-lia̍t li̍p hô-iok , 5 Tùi án-ni A-mô͘-lī lâng gō͘ ê ông ,  chiū-sī Iâ-lō͘-sat-léng ông ,  Hi-pek-lûn ông ,  Iâ-boa̍t ông ,  La̍h-kiat ông ,  I-ki-lûn ông ,  tāi-ke chū-chi̍p ,  kap in ê kun-tūi chiūⁿ-khì ,  chat-iâⁿ tī Ki-piàn ê tùi-bīn ,  beh kong-kek i , 6 Ki-piàn lâng chiū chhe lâng khì Kiat-kah ê iâⁿ ,  kìⁿ Iok-su-a kóng ,  Lí m̄-thang kiu chhiú m̄-khòaⁿ lí ê lô͘-po̍k ;  kiû lí kín-kín lâi chia chín-kiù goán ,  pang-chān goán ;  in-ūi khiā-khí soaⁿ-tōe A-mô͘-lī lâng hiah ê ông ,  lóng chū-chi̍p lâi kong-kek goán , 7 Tùi án-ni Iok-su-a ,  kap i it-chhè ê chiàn-sū ,  í-ki̍p it-chhè tōa-la̍t ê ióng-sū ,  lóng tùi Kiat-kah chiūⁿ-khì , 8 Iâ-hô-hoa kā Iok-su-a kóng ,  Bo̍h-tit kiaⁿ in ,  in-ūi Góa í-keng chiong in kau tī lí ê chhiú ;  in bô chi̍t-lâng ōe khiā-tiâu tī lí ê bīn-chêng , 9 Iok-su-a hut-jiân kàu in hia ,  in-ūi i tùi Kiat-kah thong-mî chiūⁿ-khì , 10 Iâ-hô-hoa hō͘ in tī Í-sek-lia̍t lâng ê bīn-chêng hun-loān ;  chiū tī Ki-piàn thâi-sí in chin-chōe ;  tui-jip in tī chiūⁿ Pek-hô-lûn ê lō͘ ,  phah in kàu A-se-ka kap Má-ki-tāi , 11 In tī Í-sek-lia̍t lâng ê bīn-chêng tô-cháu ;  tī Pek-hô-lûn lo̍h-khì ê sî ,  Iâ-hô-hoa tùi thiⁿ lo̍h tōa pha̍uh tī in ê sin-chiūⁿ ,  kàu A-se-ka ,  hō͘ in sí ;  hiah ê hō͘ pha̍uh phah-sí-ê ,  pí Í-sek-lia̍t lâng ēng to thâi-sí-ê ,  khah-chōe , 12 Tng Iâ-hô-hoa chiong A-mô͘-lī lâng kau tī Í-sek-lia̍t lâng ê ji̍t ,  Iok-su-a chiū kā Iâ-hô-hoa kóng ,  iā tī Í-sek-lia̍t lâng ê bīn-chêng kóng , 	Ji̍t-thâu ah ,  lí tio̍h thêng tī Ki-piàn ê téng-bīn , 	Ge̍h ah ,  lí tio̍h thêng tī A-ngá-lûn ê soaⁿ-kok , 13 Ji̍t-thâu chiū thêng-teh ,  ge̍h chiū hioh-teh ,  Thèng-hāu peh-sìⁿ pò-siû tī in ê tùi-te̍k , Chit ê sū kiám m̄-sī siá tī Ngá-soah-jíⁿ ê chheh mah? Ji̍t-thâu thêng tī thiⁿ ê tiong-ng ,  bô kín-kín lo̍h-khì ,  iok-lio̍k ū chi̍t-ji̍t ê kú , 14 Í-chêng í-āu bô ū chhin-chhiūⁿ hí chi̍t-ji̍t ,  tit-tio̍h Iâ-hô-hoa thiaⁿ lâng ê siaⁿ ;  sī in-ūi Iâ-hô-hoa thòe Í-sek-lia̍t lâng kau-chiàn , 15 Iok-su-a kap Í-sek-lia̍t chèng-lâng tò-lâi Kiat-kah ê iâⁿ-lāi , 16 Hí gō͘ ê ông tô-cháu ,  bih tī Má-ki-tāi ê tōng-lāi , 17 Ū lâng khì kā Iok-su-a kóng ,  Hí gō͘ ê ông í-keng chhē-tio̍h lah ,  lóng bih tī Má-ki-tāi ê tōng-lāi , 18 Iok-su-a kóng ,  Sóa tōa tè chio̍h kàu tōng-kháu ,  phài lâng tiàm hia kò͘-siú in ; 19 chóng-sī lín m̄-thang thêng-kha ,  tio̍h tui-jip lín ê tùi-te̍k ,  phah in ê āu-tūi ,  m̄-thang iông-ún in ji̍p in ê siâⁿ ;  in-ūi Iâ-hô-hoa lín ê Siōng-tè í-keng chiong in kau tī lín ê chhiú , 20 Iok-su-a kap Í-sek-lia̍t tōa-tōa thâi-sí in ,  kàu it-chīn châu-bia̍t chiah soah ;  kî-tiong chhun ê lâng lóng ji̍p kian-kò͘ ê siâⁿ ; 21 chèng peh-sìⁿ chiū an-jiân tò-lâi Má-ki-tāi ê iâⁿ ,  kàu Iok-su-a hia ;  bô chi̍t-lâng káⁿ chhut-siaⁿ kong-kek Í-sek-lia̍t lâng , 22 Iok-su-a kóng ,  Khui tōng-kháu ,  lia̍h hí gō͘ ê ông chhut-tōng ,  lâi góa chia , 23 In chiū án-ni kiâⁿ ,  lia̍h hí gō͘ ê ông ,  chiū-sī Iâ-lō͘-sat-léng ông ,  Hi-pek-lûn ông ,  Iâ-boa̍t ông ,  La̍h-kiat ông ,  I-ki-lûn ông ,  tùi tōng-lāi chhut-lâi ,  tòa kàu i hia , 24 Lia̍h hiah ê ông chhut-lâi kàu Iok-su-a hia ê sî ,  Iok-su-a chiū kiò Í-sek-lia̍t chèng-lâng lâi ,  tùi hiah ê kap i saⁿ-kap khì ê kun-tiúⁿ kóng ,  Lín kūn-chêng lâi ,  chiong kha ta̍h tī chiah ê ông ê ām-kún ;  in chiū kūn-chêng lâi ,  ēng kha ta̍h tī in ê ām-kún , 25 Iok-su-a tùi in kóng ,  Lín bo̍h-tit kiaⁿ ,  iā bo̍h-tit lún ,  tio̍h ióng-kám chòng-táⁿ ;  in-ūi lín só͘ beh kong-kek it-chhè ê tùi-te̍k ,  Iâ-hô-hoa beh án-ni khoán-thāi in , 26 Āu-lâi Iok-su-a phah-sí in ,  tiàu in tī gō͘ châng chhiū ;  in tiàu tī chhiū-ni̍h kàu ê-hng , 27 Ji̍t-lo̍h ê sî ,  Iok-su-a chhut-lēng ,  chiū tùi chhiū-ni̍h siu sin-si lo̍h-lâi ,  hiat tī in só͘ bih ê tōng ,  chiong kúi-nā tè tōa-chio̍h hē tī tōng-kháu ,  kàu-taⁿ iáu tī-teh , 28 Hit-ji̍t Iok-su-a chhú Má-ki-tāi ,  ēng to thâi-sí in kap in ê ông ;  hí lāi-bīn ê lâng it-chīn châu-bia̍t ,  bô lâu chi̍t-ê ;  i khoán-thāi Má-ki-tāi ê ông ,  chhin-chhiūⁿ chêng khoán-thāi Iâ-lī-ko ông chi̍t-iūⁿ , 29 Iok-su-a kap Í-sek-lia̍t chèng-lâng tùi Má-ki-tāi hia khì kàu Li̍p-ná ,  kong-kek Li̍p-ná , 30 Iâ-hô-hoa chiong i kap i ê ông kau tī Í-sek-lia̍t lâng ê chhiú ;  i ēng to thâi-sí i ,  kap hí lāi-bīn ê chèng-lâng ,  bô lâu chi̍t-ê ;  i khoán-thāi i ê ông ,  chhin-chhiūⁿ chêng khoán-thāi Iâ-lī-ko ông chi̍t-iūⁿ , 31 Iok-su-a kap Í-sek-lia̍t chèng-lâng tùi Li̍p-ná hia khì kàu La̍h-kiat ,  chat-iâⁿ tī i ê tùi-bīn ,  lâi kong-kek i , 32 Iâ-hô-hoa chiong La̍h-kiat kau tī Í-sek-lia̍t lâng ê chhiú ;  keh-ji̍t chiū chhú i ,  ēng to thâi-sí i ,  kap hí lāi-bīn ê chèng-lâng ;  sī chiàu i tùi Li̍p-ná it-chhè só͘ kiâⁿ ê , 33 Hit-sî Ki-sek ê ông Hô-lân lâi beh pang-chān La̍h-kiat ;  Iok-su-a chiū phah-sí i ,  kap i ê peh-sìⁿ ;  lóng bô kā i lâu chi̍t-ê , 34 Iok-su-a kap Í-sek-lia̍t chèng-lâng tùi La̍h-kiat khì kàu I-ki-lûn ,  tī i ê tùi-bīn chat-iâⁿ ,  kong-kek i ; 35 hit-ji̍t chiū chhú i ,  ēng to phah i ;  tī hit-ji̍t it-chīn châu-bia̍t hí lāi-bīn ê chèng-lâng ;  sī chiàu i tùi La̍h-kiat it-chhè só͘ kiâⁿ ê , 36 Iok-su-a kap Í-sek-lia̍t chèng-lâng tùi I-ki-lûn chiūⁿ-khì kàu Hi-pek-lûn ,  kong-kek i ; 37 chiū chhú i ,  ēng to phah i ,  kap i ê ông ,  í-ki̍p i só͘ sio̍k ê siâⁿ ;  thâi-sí hí lāi-bīn ê peh-sìⁿ ,  lóng bô lâu chi̍t-ê ;  sī chiàu i tùi I-ki-lûn it-chhè só͘ kiâⁿ ê ,  it-chīn châu-bia̍t i ,  kap hí lāi-bīn ê chèng peh-sìⁿ , 38 Iok-su-a kap Í-sek-lia̍t chèng-lâng tò-lâi kàu Tí-phek ,  kong-kek i ; 39 chiū chhú i ,  kap i ê ông ,  í-ki̍p sio̍k i ê siâⁿ ,  ēng to phah i ;  it-chīn bia̍t hí lāi-bīn ê chèng-lâng ,  bô lâu chi̍t-ê ,  chiàu i chêng khoán-thāi Hi-pek-lûn ê ,  taⁿ iā khoán-thāi Tí-phek kap i ê ông ;  iā chiàu i chêng khoán-thāi Li̍p-ná kap i ê ông chi̍t-iūⁿ , 40 Án-ni Iok-su-a phah choân-tōe ,  chiū-sī soaⁿ-tōe ,  lâm-hng ê tōe ,  pîⁿ-iûⁿ ,  soaⁿ-phiâⁿ ,  kap in lóng-chóng ê ông ,  bô lâu chi̍t-ê ;  kìⁿ-ū chhoán-khùi-ê it-chīn châu-bia̍t ,  chiàu Iâ-hô-hoa Í-sek-lia̍t ê Siōng-tè só͘ bēng-lēng ê , 41 Tùi Ka-te-su-pa-nî-a kàu Ka-sat ,  koh Ko-san choân-tōe ,  í-ki̍p Ki-piàn ,  lóng hō͘ Iok-su-a phah , 42 Hiah ê ông kap in ê tōe ,  Iok-su-a chòe chi̍t-sî chhú in ;  in-ūi Iâ-hô-hoa Í-sek-lia̍t ê Siōng-tè thòe Í-sek-lia̍t kau-chiàn , 43 Iok-su-a kap Í-sek-lia̍t ê chèng-lâng chiū tò-lâi kàu Kiat-kah ê iâⁿ-pôaⁿ , 
