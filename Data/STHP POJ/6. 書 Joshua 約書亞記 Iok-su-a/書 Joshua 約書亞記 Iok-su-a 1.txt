1 Iâ-hô-hoa ê lô͘-po̍k Mô͘-se sí liáu-āu ,  Iâ-hô-hoa hoan-hù Lùn ê kiáⁿ Iok-su-a ,  chiū-sī kun-sûi Mô͘-se ê ,  kóng , 2 Góa ê lô͘-po̍k Mô͘-se sí-liáu lah ;  taⁿ lí tio̍h khí-lâi ,  kap chèng peh-sìⁿ kè chit ê Iok-tàn ,  khì Góa só͘ siúⁿ-sù Í-sek-lia̍t lâng ê tōe , 3 Kìⁿ-nā lín ê kha-chiúⁿ só͘ ta̍h ê tōe ,  Góa lóng siúⁿ-sù lín ,  chiàu Góa tùi Mô͘-se só͘ kóng ê ; 4 tùi khòng-iá kap chit ê Lī-pa-lùn kàu tōa-hô ,  chiū-sī Pek-lat hô ,  Hek-lâng ê choân-tōe ,  koh kàu tōa-hái ,  ǹg ji̍t-lo̍h ê só͘-chāi ,  lóng beh chòe lín ê kéng-kài , 5 Lí chi̍t-sì-lâng tek-khak bô chi̍t-lâng ōe khiā-tiâu tī lí ê bīn-chêng ;  Góa cháiⁿ-iūⁿ kap Mô͘-se tī-teh ,  iā beh án-ni kap lí tī-teh ;  Góa tek-khak bô lī-khui lí ,  iā bô pàng-sak lí , 6 Lí tio̍h ióng-kám chòng-táⁿ ,  in-ūi lí beh hō͘ chit ê peh-sìⁿ tit-tio̍h hit ê tōe chòe gia̍p ,  chiū-sī Góa tùi in ê lia̍t-chó͘ só͘ chiù-chōa beh hō͘ in ê , 7 To̍k-to̍k lí tio̍h ióng-kám tōa-tōa chòng-táⁿ ,  chip-siú Góa ê lô͘-po̍k Mô͘-se só͘ bēng-lēng lí it-chhè ê lu̍t-hoat ,  lâi kiâⁿ i ;  m̄-thang lī-khui lâi phian-chó phian-iū ,  hō͘ lí bô-lūn toh-lo̍h khì ,  lóng tit-tio̍h heng-thong , 8 Chit ê lu̍t-hoat ê chheh m̄-thang lī-khui lí ê chhùi ,  tek-khak tio̍h mî-ji̍t siūⁿ i ,  hō͘ lí chip-siú lâi kiâⁿ chit ê chheh-lāi só͘ kì-chài it-chhè ê ōe ;  án-ni chiū ōe hō͘ lí ê lō͘ pîⁿ-tháⁿ ,  lí iā tit-tio̍h tōa heng-thong , 9 Góa kiám bô bēng-lēng lí mah? Lí tio̍h ióng-kám chòng-táⁿ ,  bo̍h-tit kiaⁿ ,  iā bo̍h-tit lún ;  in-ūi lí bô-lūn toh-lo̍h khì ,  Iâ-hô-hoa lí ê Siōng-tè kap lí tī-teh , 10 Tùi án-ni Iok-su-a bēng-lēng peh-sìⁿ ê koaⁿ-tiúⁿ kóng , 11 Lín tio̍h piàn-kiâⁿ iâⁿ-tiong ,  bēng-lēng peh-sìⁿ ,  kóng ,  Lín tio̍h pī-pān chia̍h-mi̍h ,  in-ūi saⁿ-ji̍t-lāi ,  lín beh kè chit ê Iok-tàn ,  ji̍p-khì tit-tio̍h Iâ-hô-hoa lín Siōng-tè só͘ beh hō͘ lín tit-tio̍h ê tōe , 12 Iok-su-a hoan-hù Liû-piān lâng ,  Ka-tek lâng ,  kap Má-ná-se pòaⁿ-chi-phài ,  kóng , 13 Lín tio̍h kì-tit Iâ-hô-hoa ê lô͘-po̍k Mô͘-se só͘ bēng-lēng lín ê ōe ,  kóng ,  Iâ-hô-hoa lín Siōng-tè í-keng hō͘ lín pêng-an ,  iā beh chiong chit ê tōe siúⁿ-sù lín , 14 Lín ê bó͘ ,  lín ê gín-ná ,  lín ê cheng-siⁿ ,  lóng tio̍h tòa tī Iok-tàn chit-pêng ,  Mô͘-se só͘ hō͘ lín ê tōe ;  to̍k-to̍k lín tiong-kan it-chhè tōa khùi-la̍t ê ióng-sū ,  lóng tio̍h tòa kun-khì ,  tī lín hiaⁿ-tī ê thâu-chêng kè-khì ,  pang-chān in ; 15 kàu Iâ-hô-hoa hō͘ lín ê hiaⁿ-tī tit-tio̍h pêng-an ,  chhin-chhiūⁿ lín chi̍t-iūⁿ ,  kàu in iā tit-tio̍h Iâ-hô-hoa lín Siōng-tè só͘ siúⁿ-sù in ê tōe ,  hit-sî lín chiah thang tò-khì lín só͘ tit-tio̍h ê tōe ,  sêng-chiap i lâi chòe-gia̍p ,  chiū-sī Iâ-hô-hoa ê lô͘-po̍k Mô͘-se tī Iok-tàn chit-pêng ,  ǹg ji̍t-chhut ê só͘-chāi ,  só͘ hō͘ lín ê , 16 In ìn Iok-su-a kóng ,  Kìⁿ lí só͘ bēng-lēng goán ê ,  goán beh kiâⁿ ,  lí só͘ chhe goán ê ,  goán lóng beh khì ; 17 goán chêng tī it-chhè ê sū cháiⁿ-iūⁿ thiaⁿ-thàn Mô͘-se ,  taⁿ iā beh án-ni thiaⁿ-thàn lí ;  to̍k-to̍k goān Iâ-hô-hoa lí ê Siōng-tè kap lí tī-teh ,  chhin-chhiūⁿ I chêng kap Mô͘-se tī-teh chi̍t-iūⁿ , 18 Bô-lūn sím-mi̍h lâng ûi-pōe lí ê bēng-lēng ,  m̄-thiaⁿ lí ê ōe ,  chiàu lí it-chhè só͘ bēng-lēng ê ,  chiū beh hō͘ i sí ;  to̍k-to̍k lí tio̍h ióng-kám chòng-táⁿ , 
