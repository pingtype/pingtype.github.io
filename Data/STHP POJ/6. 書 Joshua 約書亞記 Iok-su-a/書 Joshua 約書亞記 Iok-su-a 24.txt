1 Iok-su-a chū-chi̍p Í-sek-lia̍t chèng chi-phài kàu tī Sī-kiàm ,  tiàu Í-sek-lia̍t ê tiúⁿ-ló ,  kap in ê cho̍k-tiúⁿ ,  sím-phòaⁿ-koaⁿ ,  í-ki̍p koaⁿ-tiúⁿ lâi ;  in chiū khiā tī Siōng-tè ê bīn-chêng , 2 Iok-su-a kā chèng peh-sìⁿ kóng ,  Iâ-hô-hoa Í-sek-lia̍t ê Siōng-tè án-ni kóng ,  Chāi-chá lín ê lia̍t-chó͘ ,  chiū-sī A-pek-la̍h-hán ê lāu-pē ,  Ná-ho̍k ê lāu-pē ,  Tha-la̍h ,  tiàm tī Tōa-hô hit-pêng ,  ho̍k-sāi pa̍t ê siōng-tè , 3 Góa chhú lín ê chó͘ A-pek-la̍h-hán tùi Tōa-hô hit-pêng chhōa i piàn-kiâⁿ Ka-lâm choân-tōe ;  koh hō͘ i ê kiáⁿ-sun chōe-chōe ,  ēng Í-sat siúⁿ-sù i ; 4 koh ēng Ngá-kok kap Í-sò siúⁿ-sù Í-sat ,  chiong Se-jíⁿ soaⁿ siúⁿ-sù Í-sò chòe-gia̍p ;  āu-lâi Ngá-kok kap i ê kiáⁿ-sun lo̍h-khì Ai-ki̍p , 5 Góa chhe Mô͘-se kap A-lûn ,  Góa iā kàng chai-ē tī Ai-ki̍p ,  chiàu Góa tī hí tiong-kan só͘ kiâⁿ ê ;  jiân-āu chhōa lín chhut-lâi , 6 Góa chhōa lín ê lia̍t-chó͘ chhut Ai-ki̍p ,  lín chiū kàu hái-kîⁿ ,  Ai-ki̍p lâng chhōa in ê chhia kap bé-peng tui-jip lín ê lia̍t-chó͘ kàu Âng-hái ; 7 in kiû-kiò Iâ-hô-hoa ,  I chiū ēng o͘-àm hē tī lín kap Ai-ki̍p lâng ê tiong-kan ,  koh hō͘ hái lâi im-ba̍t in ;  Góa tī Ai-ki̍p só͘ kiâⁿ ê sū lín chhin-ba̍k khòaⁿ-kìⁿ ;  lín tiàm tī khòng-iá chōe-chōe ji̍t , 8 Góa chhōa lín kàu khiā-khí tī Iok-tàn hit-pêng ,  A-mô͘-lī lâng ê tōe ;  in kap lín kau-chiàn ;  Góa chiong in kau tī lín ê chhiú ;  lín chiū tit-tio̍h in ê tōe ;  Góa châu-bia̍t in tī lín ê bīn-chêng , 9 Hit-sî Mô͘-ap ông Se-phoat ê kiáⁿ Pa-le̍k khí-lâi kap Í-sek-lia̍t kau-chiàn ;  chhe lâng khì kiò Pí-jíⁿ ê kiáⁿ Pa-lân lâi chiù-chó͘ lín , 10 Góa m̄-thiaⁿ Pa-lân ê ōe ;  só͘-í i liân-liân kā lín chiok-hok ;  án-ni ,  Góa chiū kiù lín thoat-lī i ê chhiú , 11 Lín kè Iok-tàn ,  kàu Iâ-lī-ko ;  Iâ-lī-ko lâng ,  A-mô͘-lī lâng ,  Pí-lī-sé lâng ,  Ka-lâm lâng ,  Hek lâng ,  Kek-ka-sat lâng ,  Hi-bī lâng ,  Iâ-pò͘-su lâng ,  lóng kap lín kau-chiàn  ;  Góa chiong in kau tī lín ê chhiú , 12 Góa chhe tōa-chiah-phang pe tī lín ê thâu-chêng ,  chiong A-mô͘-lī lâng nn̄g ê ông ,  tùi lín ê bīn-chêng kóaⁿ-chhut-khì ;  m̄-sī ēng lí ê to ,  iā m̄-sī ēng lí ê keng , 13 Góa siúⁿ-sù lín ê thó͘-tōe ,  m̄-sī lín só͘ tio̍h-bôa-ê ,  iā siúⁿ-sù lín siâⁿ ,  m̄-sī lín só͘ khí-chō-ê ,  lín chiū tiàm tī hí tiong-kan ;  koh m̄-sī lín só͘ chai-chèng ê phû-tô-hn̂g kaⁿ-ná-hn̂g ,  lín tit-tio̍h chia̍h i ê ké-chí , 14 Taⁿ lín tio̍h kèng-ùi Iâ-hô-hoa ,  sêng-sim si̍t-ì ho̍k-sāi I ,  chiong lín lia̍t-chó͘ tī Tōa-hô hit-pêng kap tī Ai-ki̍p só͘ ho̍k-sāi ê siōng-tè tû-khì ,  lâi ho̍k-sāi Iâ-hô-hoa , 15 Nā sī lín lia̍h ho̍k-sāi Iâ-hô-hoa chòe m̄-hó ,  kin-á-ji̍t lín tio̍h kéng lín só͘ beh ho̍k-sāi-ê ;  khòaⁿ sī lín lia̍t-chó͘ tī Tôa-hô hit-pêng só͘ ho̍k-sāi hiah ê siōng-tè ,  á-sī lín só͘ khiā-khí in ê tōe ,  A-mô͘-lī lâng ,  hiah ê siōng-tè ah ,  Lūn-kàu góa kap góa ê ke ,  goán koat-toàn beh ho̍k-sāi Iâ-hô-hoa , 16 Peh-sìⁿ ìn kóng ,  Goán koat-toàn bô ì-sù beh khì-sak Iâ-hô-hoa khì ho̍k-sāi pa̍t ê siōng-tè , 17 In-ūi Iâ-hô-hoa goán ê Siōng-tè bat chhōa goán kap goán ê lia̍t-chó͘ tùi Ai-ki̍p tōe chòe lô͘-châi ê ke chhut-lâi ,  tī goán ê ba̍k-chiu-chêng kiâⁿ hiah ê tōa ê sîn-jiah ,  tī goán só͘ kiâⁿ it-chhè ê lō͘ ,  só͘ keng-kè ê ta̍k-kok ,  lóng ū pó-hō͘ goán , 18 Iâ-hô-hoa iā tī goán ê bīn-chêng kóaⁿ-chhut lóng-chóng ê peh-sìⁿ ,  kóaⁿ-chhut khiā-khí chit ê só͘-chāi ê A-mô͘-lī lâng ;  só͘-í goán iā beh ho̍k-sāi Iâ-hô-hoa ,  in-ūi I sī goán ê Siōng-tè , 19 Iok-su-a tùi peh-sìⁿ kóng ,  Lín bōe-ōe ho̍k-sāi Iâ-hô-hoa ,  in-ūi I sī sèng ê Siōng-tè ,  koat-toàn bô iông-ún ēng pa̍t ê Siōng-tè phit-phòe I ,  bô beh sià-bián lín ê kè-sit ,  lín ê chōe-ok , 20 Lín nā lī-khui Iâ-hô-hoa khì ho̍k-sāi gōa-pang ê Siōng-tè ,  Iâ-hô-hoa tī kàng hok-khì hō͘ lín liáu-āu ,  beh oa̍t-tńg lâi kàng chai-ē hō͘ lín ,  bia̍t-bô lín , 21 Peh-sìⁿ ìn Iok-su-a kóng ,  Bô-lah ;  goán tiāⁿ-tio̍h beh ho̍k-sāi Iâ-hô-hoa , 22 Iok-su-a tùi peh-sìⁿ kóng ,  Lín kéng Iâ-hô-hoa beh ho̍k-sāi I ,  lín ka-kī chòe lín ê kan-chèng ,  In ìn kóng ,  Hó ,  goán chòe kan-chèng , 23 Iok-su-a kóng ,  Lín taⁿ tio̍h tû-khì lín tiong-kan só͘ ū gōa-pang ê siōng-tè ,  hō͘ lín choan-sim kui-ǹg Iâ-hô-hoa Í-sek-lia̍t ê Siōng-tè , 24 Peh-sìⁿ ìn Iok-su-a kóng ,  Goán beh ho̍k-sāi Iâ-hô-hoa goán ê Siōng-tè ,  thiaⁿ-thàn I ê ōe , 25 Hit-ji̍t Iok-su-a chiū kap peh-sìⁿ li̍p-iok ,  tī Sī-kiàm kā in siat-li̍p lu̍t-lē hoat-tō͘ , 26 Iok-su-a chiong chiah ê ōe lóng siá tī Siōng-tè lu̍t-hoat ê chheh ,  koh chiong chi̍t-tè tōa chio̍h-thâu khiā tī-hia ,  tī siōng-chhiū kha ,  Iâ-hô-hoa sèng-só͘ ê piⁿ-á , 27 Iok-su-a tùi chèng peh-sìⁿ kóng ,  Khòaⁿ ah ,  chit ê chio̍h-thâu beh chòe lán ê kan-chèng ;  in-ūi i ū thiaⁿ-kìⁿ Iâ-hô-hoa só͘ hoan-hù lán it-chhè ê ōe ,  só͘-í beh tùi lín chòe kan-chèng ,  kiaⁿ-liáu lín pōe-ge̍k lín ê Siōng-tè , 28 Iok-su-a chiū chhe peh-sìⁿ khì ;  ta̍k-lâng chiū tò-khì i só͘ tit-tio̍h ê tōe , 29 Chiah ê sū í-āu ,  Iâ-hô-hoa ê lô͘-po̍k ,  Lùn ê kiáⁿ Iok-su-a ,  chi̍t-pah it-cha̍p hè chiū sí , 30 In chiū bâi-chòng i tī i ê gia̍p ê kài-lāi ,  chiū-sī tī Í-hoat-liân soaⁿ-tōe ê Têng-ná-se-la̍h ,  tī Ka-si̍t soaⁿ ê pak-sì , 31 Iok-su-a tī-teh ê ji̍t ,  kap Iok-su-a sí liáu-āu ,  hiah ê chai Iâ-hô-hoa ūi Í-sek-lia̍t lâng só͘ kiâⁿ chiah ê sū ê tióng-ló iáu tī-teh ê sî ,  Í-sek-lia̍t lâng ho̍k-sāi Iâ-hô-hoa , 32 Í-sek-lia̍t lâng tùi Ai-ki̍p só͘ tòa lâi Iok-sek ê kut-thâu ,  in bâi-chòng i tī Sī-kiàm ,  chiū-sī Ngá-kok chá-chêng ēng chi̍t-pah gûn tùi Sī-kiàm ê lāu-pē Hap-boa̍t hiah ê kiáⁿ só͘ bóe ê tōe ;  chiū chòe Iok-sek kiáⁿ-sun ê gia̍p , 33 A-lûn ê kiáⁿ Í-lī-a-sat iā sí ;  in chiū bâi-chòng i tī i ê kiáⁿ Hui-nî-hap só͘ tit-tio̍h ê soaⁿ-lūn-á ,  chiū-sī tī Í-hoat-liân ê soaⁿ-tōe , 35
