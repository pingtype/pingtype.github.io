1 Hit-sî Iok-su-a kiò Liû-piān lâng ,  Ka-tek lâng ,  Kap Má-ná-se pòaⁿ-chi-phài ê lâng lâi , 2 tùi in kóng ,  Iâ-hô-hoa ê lô͘-po̍k Mô͘-se só͘ bēng-lēng lín ê ,  lín lóng chun-siú ,  góa só͘ bēng-lēng lín ê ,  lín iā lóng thiaⁿ-thàn ; 3 lín chiah-chōe ji̍t ,  lóng bô lī-khui lín ê hiaⁿ-tī ,  ti̍t-kàu kin-á-ji̍t ,  lín iā ū siú Iâ-hô-hoa lín Siōng-tè só͘ bēng-lēng lín tio̍h siú ê , 4 Taⁿ Iâ-hô-hoa lín Siōng-tè chiàu I só͘ èng-ún-ê ,  hō͘ lín hiaⁿ-tī tit-tio̍h pêng-an ;  taⁿ lín thang tò-tńg-khì lín ê pò͘-pîⁿ ,  kàu Iâ-hô-hoa ê lô͘-po̍k Mô͘-se tī Iok-tàn hit-pêng só͘ sù-hō͘ lín chòe-gia̍p ê tōe , 5 Chóng-sī lín chhiat-chhiat tio̍h kín-sīn ,  chun-thàn Iâ-hô-hoa ê lô͘-po̍k Mô͘-se só͘ bēng-lēng lín ê kài-bēng lu̍t-hoat ,  thiàⁿ Iâ-hô-hoa lín ê Siōng-tè ,  kiâⁿ I it-chhè ê tō-lō͘ ,  siú I ê kài-bēng ,  kiat-liân tī I ,  chīn-sim chīn-sèng ho̍k-sāi I , 6 Tùi án-ni Iok-su-a kā in chiok-hok ,  chhe in khì ;  in chiū tò-khì in ê pò͘-pîⁿ , 7 Má-ná-se pòaⁿ-chi-phài ,  Mô͘-se í-keng tī Pa-san pun-gia̍p hō͘ in ;  iáu pòaⁿ-chi-phài Iok-su-a tī Iok-tàn hit-pêng sai-sì ,  tī in hiaⁿ-tī-tiong pun-gia̍p hō͘ in ;  Iok-su-a chhe in tò-khì pò͘-pîⁿ ê sî ,  kā in chiok-hok ; 8 hoan-hù in kóng ,  Lín tio̍h tòa chōe-chōe châi-bu̍t ,  chōe-chōe cheng-siⁿ ,  kap gûn ,  kim ,  tâng ,  thih ,  kap chōe-chōe i-ho̍k ,  tò-khì lín ê pò͘-pîⁿ ;  chiong lín só͘ chhiúⁿ tùi-te̍k ê chong-bu̍t ,  kap lín ê hiaⁿ-tī saⁿ-kap pun , 9 Tùi án-ni Liû-piān lâng ,  Ka-tek lâng ,  Má-ná-se pòaⁿ-chi-phài ê lâng ,  tùi Ka-lâm tōe ê Sī-lô khí-sin ,  lī-khui Í-sek-lia̍t lâng ,  beh tò-khì in tit-tio̍h Ki-lia̍t tōe ;  chiū-sī chiàu Iâ-hô-hoa thok Mô͘-se só͘ bēng-lēng ê ,  tit-tio̍h chòe-gia̍p ê tōe , 10 Liû-piān lâng ,  Ka-tek lâng ,  kap Má-ná-se pòaⁿ-chi-phài ,  kàu Iok-tàn hô-piⁿ it-tài ê Ka-lâm tōe ,  chiū tī kūn Iok-tàn hia ,  khí chi̍t chō tôaⁿ ,  hit ê tôaⁿ khòaⁿ-liáu chin-tōa , 11 Í-sek-lia̍t lâng thiaⁿ-kìⁿ kóng ,  Khòaⁿ ah ,  Liû-piān lâng ,  Ka-tek lâng ,  kap Má-ná-se pòaⁿ-chi-phài ū khí chi̍t chō tôaⁿ tī Ka-lâm tōe ê thâu-chêng ,  Iok-tàn ê piⁿ-á ,  Í-sek-lia̍t lâng kè-khì ê só͘-chāi , 12 Í-sek-lia̍t lâng thiaⁿ-kìⁿ ,  Í-sek-lia̍t lâng choân-hōe lóng chū-chi̍p tī Sī-lô ,  beh chiūⁿ-khì kap in kau-chiàn , 13 Í-sek-lia̍t lâng chhe chè-si Í-lī-a-sat ê kiáⁿ Hui-nî-hap khì Ki-lia̍t tōe kìⁿ Liû-piān lâng ,  Ka-tek lâng ,  Má-ná-se pòaⁿ-chi-phài ; 14 koh chhe cha̍p ê siú-léng kap i khì ,  chiū-sī Í-sek-lia̍t ta̍k chi-phài ta̍k-cho̍k chi̍t ê siú-léng ta̍k-lâng tī Í-sek-lia̍t kun-tūi-tiong chòe cho̍k-tiúⁿ , 15 In kàu Ki-lia̍t tōe ,  kìⁿ Liû-piān lâng ,  Ka-tek lâng ,  kap Má-ná-se pòaⁿ-chi-phài ,  tùi in kóng , 16 Iâ-hô-hoa choân-hōe ê chèng-lâng án-ni kóng ,  Lín kan-hoān Í-sek-lia̍t ê Siōng-tè ,  kin-á-ji̍t oa̍t-tńg bô tè Iâ-hô-hoa ,  ūi ka-kī khí chi̍t chō tôaⁿ ,  tì-kàu kin-á-ji̍t pōe-ge̍k Iâ-hô-hoa ,  hoān-tio̍h che sī sím-mi̍h chōe ah?17 Chá tùi tī Pí-jíⁿ ê chōe ,  lán iáu lia̍h-chòe sió-khóa mah? Sui-jiân un-e̍k kàu Iâ-hô-hoa ê hōe-chiòng ,  kàu kin-á-ji̍t lán iáu-bē chheng-khì ; 18 lín kin-á-ji̍t kéng-jiân oa̍t-tńg bô tè Iâ-hô-hoa ah! lín kin-á-ji̍t pōe-ge̍k Iâ-hô-hoa ,  bîn-á-ji̍t I beh siū-khì Í-sek-lia̍t ê choân-hōe , 19 Lín só͘ tit-tio̍h chòe-gia̍p ê tōe ,  nā bô chheng-khì ,  chiū thang kè-lâi Iâ-hô-hoa ê tōe ê gia̍p ,  chiū-sī Iâ-hô-hoa hōe-bō͘ só͘ tiàm ê só͘-chāi ,  tī goán tiong-kan tit-tio̍h gia̍p ;  chóng-sī m̄-thang pōe-ge̍k Iâ-hô-hoa ,  iā m̄-thang pōe-ge̍k goán ,  m̄-thang tī Iâ-hô-hoa lán Siōng-tè ê tôaⁿ í-gōa ,  ūi ka-kī koh khí tôaⁿ , 20 Chêng Siā-la̍h ê cheng-sun A-kan ,  kiám bô tī hit ê eng-kai hiàn ê mi̍h hoān-chōe ,  chiū ū siū-khì lîm-kàu tī Í-sek-lia̍t ê choân-hōe mah? hit ê lâng tī i só͘ hoān ê chōe ,  m̄-nā i ka-kī chi̍t-lâng sí , 21 Tùi án-ni Liû-piān lâng ,  Ka-tek lâng ,  Má-ná-se pòaⁿ-chi-phài ìn Í-sek-lia̍t kun-tūi ê thâu-lâng kóng , 22 Choân-lêng ê Siōng-tè Iâ-hô-hoa ,  choân-lêng ê Siōng-tè Iâ-hô-hoa ,  I chai ,  Í-sek-lia̍t iā beh chai ,  goán nā ū pōe-ge̍k ê ì-sù ,  á-sī kan-hoān Iâ-hô-hoa , 23 (kin-á-ji̍t bô kiù goán) ,  ūi ka-kī khí tôaⁿ ,  beh oa̍t-tńg bô tè Iâ-hô-hoa ,  á-sī beh hiàn sio-chè ,  sò͘-chè ,  siā-un chè ,  tī hí téng-bīn ,  Iâ-hô-hoa beh kui-kiū i ; 24 goán chòe chit ê tāi-chì sī ūi-tio̍h tî-hông chiah kò͘-ì chòe ;  sī kiaⁿ-liáu āu-ji̍t lín ê kiáⁿ-sun tùi goán ê kiáⁿ-sun kóng ,  Lín kap Iâ-hô-hoa Í-sek-lia̍t ê Siōng-tè ū sím-mi̍h koan-hē ah?25 Liû-piān lâng ,  Ka-tek lâng ah ,  Iâ-hô-hoa siat chit ê Iok-tàn ,  tī lín kap goán ê tiong-kan chòe kài-hān ;  taⁿ lín tī Iâ-hô-hoa bô hūn ;  án-ni chiū lín ê kiáⁿ-sun ōe hō͘ goán ê kiáⁿ-sun bô koh kèng-ùi Iâ-hô-hoa , 26 Só͘-í goán saⁿ-kap kóng ,  Taⁿ lán tio̍h ūi ka-kī khí chi̍t chō tôaⁿ ,  m̄-sī ūi-tio̍h sio-chè ,  iā m̄-sī ūi-tio̍h pa̍t-hō ê chè ; 27 chiū-sī ūi-tio̍h lín goán ê tiong-kan ,  í-ki̍p lín kap goán āu-tāi ê tiong-kan chòe chèng-kù ;  hō͘ goán thang tī Iâ-hô-hoa ê bīn-chêng ,  ēng goán ê sio-chè ,  siā-un-chè ,  kap pa̍t-hō chè ,  lâi ho̍k-sāi I ;  bián-tit lín ê kiáⁿ-sun āu-ji̍t tùi goán ê kiáⁿ-sun kóng ,  Lín bô hūn tī Iâ-hô-hoa , 28 Só͘-í goán kóng ,  Pa̍t-ji̍t in nā tùi goán ,  á-sī goán ê āu-tāi ,  án-ni kóng ,  goán thang ìn kóng ,  Lín thang khòaⁿ Iâ-hô-hoa ê tôaⁿ ê khoán-sit ,  chiū-sī goán ê lia̍t-chó͘ chêng só͘ khí-ê ;  m̄-sī ūi-tio̍h sio-chè kap pa̍t-hō ê chè ,  chiū-sī ūi-tio̍h beh chòe lín goán tiong-kan ê chèng-kù , 29 Goán tī Iâ-hô-hoa lán Siōng-tè hōe-bō͘-chêng í-gōa ,  lēng-gōa koh khí chi̍t chō tôaⁿ ,  ūi-tio̍h sio-chè ,  sò͘-chè ,  kap pa̍t-hō ê chè ,  lâi pōe-ge̍k Iâ-hô-hoa ,  kin-á-ji̍t oa̍t-tńg bô tè Iâ-hô-hoa ,  goán koat-toàn bô chit-hō ì-sù , 30 Chè-si Hui-nî-hap kap hōe-tiong hiah ê siú-léng ,  í-ki̍p kap i saⁿ-kap lâi Í-sek-lia̍t tiong kun-tūi ê thâu-lâng ,  chiū-sī kap i saⁿ-kap lâi-ê ,  thiaⁿ-kìⁿ Liû-piān lâng ,  Ka-tek lâng ,  Má-ná-se lâng ,  só͘ kóng ê ōe ,  chiū lóng lia̍h-chòe hó , 31 Chè-si Í-lī-a-sat ê kiáⁿ Hui-nî-hap tùi Liû-piān lâng ,  Ka-tek lâng ,  Má-ná-se lâng kóng ,  Kin-á-ji̍t goán chai Iâ-hô-hoa tī lán ê tiong-kan ,  in-ūi lín bô hoān-tio̍h chit ê chōe lâi tek-chōe Iâ-hô-hoa ;  taⁿ lín ū kiù Í-sek-lia̍t lâng thoat-lī Iâ-hô-hoa ê chhiú , 32 Chè-si Í-lī-a-sat ê kiáⁿ Hui-nî-hap ,  kap hiah ê siú-léng ,  lī-pia̍t Liû-piān lâng ,  Ka-tek lâng ,  tùi Ki-lia̍t tōe tò-khì Ka-lâm tōe ,  kàu Í-sek-lia̍t lâng hia ,  hê-hok in , 33 Í-sek-lia̍t lâng lia̍h chit ê sū chòe-hó ;  tùi án-ni Í-sek-lia̍t lâng o-ló Siōng-tè ,  bô koh thê-khí beh chiūⁿ-khì kap Liû-piān lâng Ka-tek lâng kau-chiàn ,  lâi húi-hoāi in só͘ khiā-khí ê tōe , 34 Liû-piān lâng Ka-tek lâng kiò hit ê tôaⁿ miâ chòe Chèng-kù ;  in-ūi kóng ,  Chit ê tôaⁿ tī lán tiong-kan chèng-bêng Iâ-hô-hoa sī Siōng-tè , 
