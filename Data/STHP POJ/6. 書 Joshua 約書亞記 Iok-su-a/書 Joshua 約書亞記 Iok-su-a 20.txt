1 Iâ-hô-hoa hoan-hù Iok-su-a kóng , 2 Lí hoan-hù Í-sek-lia̍t lâng ,  kóng ,  Lín tio̍h chiàu Góa thok Mô͘-se só͘ kā lín kóng ê ,  ūi ka-kī siat-li̍p tô-siám ê siâⁿ ; 3 hō͘ hit ê bô-ì-tiong chhò-gō͘ thâi-lâng-ê ,  thang cháu kàu hia ;  hiah ê siâⁿ thang chòe lín siám-pī pò-jîn-bēng ê lâng ê só͘-chāi , 4 I beh cháu kàu chiah ê siâⁿ ê chi̍t-ê ,  khiā tī siâⁿ-mn̂g-kháu ,  chiong i ê sū-chêng kóng hō͘ hit ê siâⁿ ê tiúⁿ-ló thiaⁿ ;  in chiū siu i ji̍p siâⁿ ,  hō͘ i chi̍t só͘-chāi ,  hō͘ i tiàm tī in tiong-kan , 5 Pò-jîn-bēng-ê nā tui-jip i ,  in m̄-thang ēng thâi-lâng-ê kau tī i ê chhiú ;  in-ūi i chhò-gō͘ thâi-sí i ê chhù-piⁿ ,  pêng-sò͘ bô oàn-hūn i , 6 I beh tòa tī hit ê siâⁿ ,  thèng-hāu khiā tī hōe-chiòng ê bīn-chêng siū sím-phòaⁿ ,  thèng-hāu hit-sî ê chè-si-tiúⁿ í-keng sí ,  thâi-lâng-ê chiah thang tò-khì kàu pún-siâⁿ ,  pún-ke ,  chiū-sī i só͘ tùi hia cháu-chhut-lâi hit ê siâⁿ , 7 In chiū tiāⁿ-tio̍h siat tī Ná-hut-tha-lī soaⁿ-tōe ,  tī Ka-lī-lī ê Ki-te-su ,  kap tī Í-hoat-liân soaⁿ-tōe ê Sī-kiàm ,  í-ki̍p tī Iû-tāi soaⁿ-tōe ê Ki-lia̍t-a-pa ,  chiū-sī Hi-pek-lûn , 8 Koh tī Iok-tàn hit-pêng ,  kūn Iâ-lī-ko tang-sì ,  siat-li̍p sio̍k Liû-piān chi-phài ,  tī khòng-iá ,  tī pîⁿ-iûⁿ ê Pí-sek ;  kap sio̍k Ka-tek chi-phài Ki-lia̍t ê La̍h-boa̍t ;  í-ki̍p sio̍k Má-ná-se chi-phài ,  Pa-san ê Ko-lân , 9 Chiah-ê sī ūi-tio̍h Í-sek-lia̍t chèng-lâng ,  kap kià-kha tī tiong-kan só͘ siat ê siâⁿ ,  hō͘ chhò-gō͘ thâi-lâng-ê lóng thang cháu kàu hia ,  bô sí tī pò-jîn-bēng ê lâng ê chhiú ,  thèng-hāu i khiā tī hōe-chiòng ê bīn-chêng , 
