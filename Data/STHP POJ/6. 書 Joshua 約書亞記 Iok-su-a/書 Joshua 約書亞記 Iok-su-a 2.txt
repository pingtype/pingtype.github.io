1 Lùn ê kiáⁿ Iok-su-a tùi Si̍p-têng àm-chīⁿ chhe nn̄g-lâng chòe cheng-thàm ,  hoan-hù in kóng ,  Lín khì khòaⁿ hit ê tōe ,  kap Iâ-lī-ko ,  In chiū khì ,  kàu chi̍t ê chhiong-ki Lat-ha̍p ê chhù ,  chiū hioh tī-hia , 2 Ū lâng pò Iâ-lī-ko ông kóng ,  Khòaⁿ ah ,  kin-àm ū Í-sek-lia̍t lâng lâi chia thau-khòaⁿ chit ê tōe , 3 Iâ-lī-ko ông chhe lâng khì Lat-ha̍p hia kóng ,  Hiah-ê lâi lí chia ,  ji̍p lí ê chhù ê lâng ,  lí tio̍h chhōa in chhut-lâi ;  in-ūi in lâi ,  sī beh thau-khòaⁿ chit ê choân-tōe , 4 Hū-jîn-lâng chiong hí nn̄g-lâng khǹg-ba̍t ,  chiū ìn kóng ,  Chin-chiàⁿ ū lâng lâi góa chia ;  chóng-sī in tùi toh-lo̍h lâi ,  góa m̄-chai ; 5 ji̍t àm ,  beh koaiⁿ siâⁿ-mn̂g ê sî ,  hiah ê lâng chhut-khì ;  in khì toh-lo̍h góa m̄-chai ,  lín kín-kín khì jip ,  chiū ōe jip-tio̍h , 6 (Chóng-sī hū-jîn-lâng í-keng chhōa in chiūⁿ chhù-téng ,  chiong só͘ pâi tī chhù-téng ê môa-kó lâi khàm in , )7 Hiah ê lâng chiū àn Iok-tàn hit tiâu lō͘ jip i ,  kàu lō͘-thâu ;  jip in ê lâng chi̍t-ē chhut-khì ,  siâⁿ-mn̂g chiū koaiⁿ , 8 Nn̄g-lâng iáu-bē khì khùn ,  hū-jîn-lâng chiū chiūⁿ chhù-téng kàu in hia ; 9 tùi in kóng ,  Góa chai Iâ-hô-hoa í-keng chiong chit ê tōe siúⁿ-sù lín ,  koh in-ūi lín ê iân-kò͘ goán lóng kiaⁿ ,  chit só͘-chāi it-chhè khiā-khí ê peh-sìⁿ ,  tī lín ê bīn-chêng lóng sit-táⁿ , 10 In-ūi goán ū thiaⁿ-kìⁿ lín chhut Ai-ki̍p ê sî ,  Iâ-hô-hoa cháiⁿ-iūⁿ tī lín ê thâu-chêng hō͘ Âng-hái ê chúi ta-khì ;  koh lín cháiⁿ-iūⁿ khoán-thāi Iok-tàn hit pêng nn̄g ê A-mô͘-lī ông ,  Se-hông kap Go̍k ,  chiū-sī lín só͘ húi-bia̍t-ê , 11 Goán chi̍t-ē thiaⁿ-kìⁿ chiah ê sū ,  chiū sit-táⁿ ,  in-ūi lín ê iân-kò͘ ta̍k-ê sîn put-hū-thé ;  in-ūi Iâ-hô-hoa lín ê Siōng-tè ,  tī thiⁿ-téng tōe-ē chòe Siōng-tè , 12 Taⁿ góa í-keng hó khoán-thāi lín ,  chhiáⁿ lín kí Iâ-hô-hoa tùi góa chiù-chōa ,  beh hó khoán-thāi góa lāu-pē ê ke ,  sòa hō͘ góa chi̍t-ê si̍t-chāi ê kì-hō ; 13 beh kiù-oa̍h góa ê lāu-pē ,  lāu-bú ,  góa ê hiaⁿ-tī ,  chí-bē ,  kap it-chhè sio̍k in só͘-ū-ê ,  chín-kiù goán ê sìⁿ-miā bián sí , 14 Nn̄g-lâng ìn i kóng ,  Lí nā bô lāu-siat goán chit ê sū ,  goán kam-goān ēng goán ê sìⁿ-miā thòe lín ,  kàu Iâ-hô-hoa chiong chit ê tōe siúⁿ-sù goán ê sî ,  goán beh ēng chû-ài sêng-si̍t khoán-thāi lí , 15 Tùi án-ni i ēng soh tùi thang-á kā in tūi-lo̍h-khì ;  in-ūi i ê chhù khí tī siâⁿ-chhiûⁿ ,  i iā khiā-khí tī chhiûⁿ-téng , 16 I tùi in kóng ,  Lín tio̍h chiūⁿ-khì soaⁿ-ni̍h ,  kiaⁿ-liáu tui-jip ê lâng tú-tio̍h lín ;  tio̍h tī-hia bih saⁿ-ji̍t ,  thèng-hāu tui-jip ê lâng tò-lâi ;  jiân-āu chiah thang kiâⁿ lín ê lō͘ , 17 Nn̄g-lâng tùi i kóng ,  Lí kah goán só͘ chiù-chōa ê ,  goán tek-khak bô ūi-tio̍h hit-ê lâi hoān-chōe ; 18 goán nā kàu chit só͘-chāi ê sî ,  lí tio̍h chiong chit-tiâu chu-âng ê soh pa̍k tī tūi goán lo̍h-khì ê thang-á-ni̍h ;  iā tio̍h chū-chi̍p lí ê lāu-pē ,  lāu-bú ,  hiaⁿ-tī ,  kap lí ê lāu-pē choân-ke lóng tiàm lí ê chhù-lāi ; 19 kìⁿ-nā chhut lí ê ke ê mn̂g khì ke-lō͘-ê ,  i ê sí sī chū-chhú-ê ,  bô goán ê chōe ;  kìⁿ-nā kap lí tī chhù-lāi-ê ,  nā ū lâng hē-chhiú hāi i ,  chiū i ê sí sī goán ê chōe ; 20 chóng-sī lí nā lāu-siat goán chit ê sū ,  chiū lí só͘ kah goán chiù-chōa-ê ,  kap goán bô kan-sia̍p , 21 I kóng ,  Thang chiàu lín ê ōe lâi kiâⁿ ,  Tùi án-ni i chhe in khì ;  in chiū khì ;  i ēng chu-âng ê soh pa̍k tī thang-á , 22 Nn̄g-lâng khì kàu soaⁿ-ni̍h ,  tiàm hia saⁿ-ji̍t ,  thèng-hāu tui-jip ê lâng tò-khì ,  tui-jip ê lâng iân-lō͘ chhē in ,  iā chhē-bô-tio̍h , 23 Nn̄g-lâng chiū lo̍h-soaⁿ tò-lâi ,  kè hô kàu Lùn ê kiáⁿ Iok-su-a hia ;  tùi i kóng-khí in só͘ tú-tio̍h it-chhè ê sū , 24 Koh tùi Iok-su-a kóng ,  Iâ-hô-hoa kó-jiân ēng hit ê choân-tōe kau tī lán ê chhiú ;  hit só͘-chāi it-chhè khiā-khí ê peh-sìⁿ ,  tī lán ê bīn-chêng lóng sit-táⁿ , 
