1 Hā-só ông Iâ-pin thiaⁿ-kìⁿ chit ê tāi-chì ,  chiū chhe lâng khì kìⁿ Má-tùn ông Iok-pa ,  kap Sin-lûn ê ông ,  Ap-soah ê ông ; 2 iā kàu pak-hng ,  soaⁿ-tōe ,  kap Ki-nî-lia̍t lâm-sì ê A-la̍h-pa ,  pîⁿ-iûⁿ ,  kap sai-sì To-jíⁿ ê soaⁿ-thâu ,  chiah ê ông , 3 Koh khì kìⁿ tang-sì kap sai-sì ê Ka-lâm lâng ,  kap A-mô͘-lī lâng ,  Hek lâng ,  Pí-lī-sé lâng ,  kap Iâ-pò͘-sū lâng ,  khiā-khí tī soaⁿ-tōe ê ,  í-ki̍p Hek-bûn soaⁿ-kha Bí-su-pa tōe ê Hi-bī lâng , 4 In kap in ê chèng kun-tūi lóng chhut-lâi ,  lâng-gia̍h chin-chōe chhin-chhiūⁿ hái-piⁿ ê soa ;  bé kap chhia iā chin-chōe , 5 Chiah ê ông lóng chū-chi̍p ,  lâi kàu Bí-lûn ê chúi-piⁿ ,  pîⁿ-pîⁿ an-iâⁿ ,  beh kap Í-sek-lia̍t kau-chiàn , 6 Iâ-hô-hoa kā Iok-su-a kóng ,  M̄-bián ūi-tio̍h in lâi kiaⁿ ,  in-ūi bîn-á-ji̍t chha-put-to chit-sî ,  Góa ēng thâi-sí ê chèng-lâng kau tī Í-sek-lia̍t ê bīn-chêng ;  lí tio̍h koah-tn̄g in ê bé-thúi ê tōa-kun ,  ēng hé sio in ê chhia , 7 Iok-su-a kap lóng-chóng ê chiàn-sū ,  hut-jiân kàu Bí-lûn ê chúi-piⁿ ;  tú-tio̍h in chiū phah in , 8 Iâ-hô-hoa chiong in kau tī Í-sek-lia̍t lâng ê chhiú ,  in chiū phah in ,  tui-jip in kàu tōa Se-tùn ,  iā kàu Bí-su-lī-hut-má-im ,  ti̍t-kàu tang-sì Bí-su-pa ê pîⁿ-iûⁿ ,  thâi-sí in ,  bô lâu chi̍t-ê , 9 Iok-su-a chiū chiàu Iâ-hô-hoa só͘ bēng-lēng-ê khoán-thāi in ;  bé chiū koah-tn̄g in ê thúi ê tōa-kun ,  chhia chiū ēng hé sio , 10 Hit-sî Iok-su-a oa̍t-tńg-lâi chhú Hā-só ,  ēng to thâi i ê ông ;  in-ūi Hā-só pêng-sî chòe chiah ê kok ê thâu , 11 Í-sek-lia̍t lâng ēng to thâi-sí hí lāi-bīn ê chèng-lâng ,  it-chīn bia̍t in ;  kìⁿ-ū chhoán-khùi-ê bô lâu chi̍t-ê ;  koh ēng hé sio Hā-só , 12 Iok-su-a chhú hiah ê ông lóng-chóng ê siâⁿ ,  í-ki̍p in ê ông ,  ēng to thâi-sí in ,  it-chīn bia̍t in ,  chiàu Iâ-hô-hoa ê lô͘-po̍k Mô͘-se só͘ bēng-lēng ê , 13 Hiah ê khí tī lūn-á-téng ê siâⁿ ,  tû Hā-só í-gōa ,  Í-sek-lia̍t lâng lóng bô sio i ;  chí-ū Hā-só hō͘ Iok-su-a sio-khì , 14 Tī hiah ê siâⁿ só͘ chhiúⁿ ê mi̍h ,  kap cheng-siⁿ ,  Í-sek-lia̍t lâng lóng chhú chòe ka-kī ê ;  to̍k-to̍k lâng ,  lóng ēng to thâi-sí kàu bia̍t-bô ;  kìⁿ-ū chhoán-khùi-ê bô lâu chi̍t-ê , 15 Iâ-hô-hoa bēng-lēng I ê lô͘-po̍k Mô͘-se ê ,  Mô͘-se chiàu án-ni bēng-lēng Iok-su-a ,  Iok-su-a án-ni kiâⁿ ;  kìⁿ Iâ-hô-hoa só͘ bēng-lēng Mô͘-se ê ,  Iok-su-a bô chi̍t-hāng bô kiâⁿ , 16 Án-ni Iok-su-a chhú hit ê choân-tōe ,  chiū-sī soaⁿ-tōe ,  lâm-hng choân-tōe ,  Ko-san choân-tōe ,  kap pîⁿ-iûⁿ A-la̍h-pa ,  Í-sek-lia̍t ê soaⁿ-tōe ,  kap i ê pîⁿ-iûⁿ ; 17 tùi chiūⁿ-khì Se-jíⁿ ê Hap-la̍h soaⁿ ,  kàu Hek-bûn soaⁿ-kha ,  Lī-pa-lùn soaⁿ-kok ê Pa-le̍k-ka-tek ;  iā lia̍h hit só͘-chāi hiah ê ông ,  phah hō͘ in sí , 18 Iok-su-a kap chiah ê ông kau-chiàn chin-kú , 19 Tû Ki-piàn ê Hi-bī lâng í-gōa ,  bô chi̍t ê siâⁿ kap Í-sek-lia̍t lâng káng-hô ;  in lóng tùi kau-chiàn lâi chhú i , 20 In-ūi tùi Iâ-hô-hoa hō͘ in ê sim ngī ,  tí-te̍k Í-sek-lia̍t ,  lâi kap in kau-chiàn ,  hō͘ in it-chīn siū-bia̍t ,  bô tit-tio̍h lîn-bín ,  tì-kàu it-chīn bia̍t-bô ,  chiàu Iâ-hô-hoa só͘ bēng-lēng Mô͘-se ê , 21 Hit-sî Iok-su-a kàu ,  chiū tùi soaⁿ-tōe ,  Hi-pek-lûn ,  Tí-phek ,  A-ná-pek ,  Iû-tāi soaⁿ-tōe ,  Í-sek-lia̍t soaⁿ-tōe ,  chián-tû A-la̍p cho̍k ê lâng ;  Iok-su-a it-chīn bia̍t in ,  kap in hiah ê siâⁿ , 22 Tī Í-sek-lia̍t lâng ê tōe lóng bô lâu chi̍t ê A-la̍p cho̍k ê lâng ;  to̍k-to̍k tī Ka-sat ,  Ka-te̍k ,  kap A-si̍t-tu̍t ū chhun tām-po̍h , 23 Án-ni Iok-su-a chiàu Iâ-hô-hoa só͘ bēng-lēng Mô͘-se it-chhè ê ōe ,  chhú hit ê choân-tōe ;  Iok-su-a chiong tōe pun hō͘ Í-sek-lia̍t chòe-gia̍p ,  chiàu in ê chi-phài ,  in ê chong-cho̍k ;  tùi án-ni hit ê tōe thài-pêng bô kau-chiàn , 
