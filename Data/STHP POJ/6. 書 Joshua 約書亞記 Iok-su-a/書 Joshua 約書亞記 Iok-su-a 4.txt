1 Peh-sìⁿ í-keng it-chīn kè Iok-tàn ,  Iâ-hô-hoa chiū hoan-hù Iok-su-a kóng , 2 Tio̍h tùi peh-sìⁿ-tiong kéng cha̍p-jī lâng ,  múi chi-phài chi̍t-lâng ; 3 bēng-lēng in kóng ,  Lín tùi hia ,  tùi Iok-tàn hô-tiong ,  chè-si ê kha tiāⁿ-tiāⁿ khiā ê só͘-chāi ,  chhú cha̍p-jī tè chio̍h ,  tòa i kap lín kè-khì ,  hē tī lín kim-mî beh hioh ê só͘-chāi , 4 Iok-su-a chiū chiàu i tùi Í-sek-lia̍t lâng tiong só͘ pī-pān ê hí cha̍p-jī lâng ,  múi chi-phài chi̍t-lâng ,  lóng kiò in lâi , 5 Iok-su-a chiū kā in kóng ,  Lín kè-khì tī Iâ-hô-hoa lín Siōng-tè iok-kūi ê thâu-chêng ,  kàu Iok-tàn hô-tiong ,  chiàu Í-sek-lia̍t lâng chi-phài ê siàu-gia̍h ,  ta̍k-lâng chhú chi̍t tè chio̍h-thâu giâ tī keng-thâu-ni̍h ; 6 thang ēng chit-ê tī lín tiong-kan chòe chèng-kù ;  ji̍t-āu lín ê kiáⁿ-sun mn̄g lín kóng ,  Chiah ê chio̍h-thâu ,  tùi tī lín sím-mi̍h ì-sù?7 lín chiū tùi in kóng ,  Sī in-ūi chêng Iok-tàn ê chúi ,  tī Iâ-hô-hoa ê iok-kūi chêng chia̍t-tn̄g ;  iok-kūi kè Iok-tàn ê sî ,  Iok-tàn ê chúi chia̍t-tn̄g ,  chiah ê chio̍h beh chòe Í-sek-lia̍t lâng éng-oán ê kì-liām , 8 Í-sek-lia̍t lâng chiàu Iok-su-a só͘ bēng-lēng-ê lâi kiâⁿ ;  chiàu Í-sek-lia̍t lâng chi-phài ê siàu-gia̍h ,  tùi Iok-tàn hô-tiong chhú cha̍p-jī tè chio̍h ,  lóng chiàu Iâ-hô-hoa tùi Iok-su-a só͘ kóng-ê ;  in chiū sòa tòa in kè-khì ,  kàu in hioh-khùn ê só͘-chāi ,  chiū hē tī-hia , 9 Iok-su-a lēng-gōa ēng cha̍p-jī tè chio̍h ,  khiā tī Iok-tàn hô-tiong ,  tī kng iok-kūi ê chè-si kha khiā-teh ê só͘-chāi ;  kàu kin-á-ji̍t hiah ê chio̍h iáu-kú tī-hia , 10 Kng iok-kūi ê chè-si khiā tī Iok-tàn hô-tiong ,  thèng-hāu Iâ-hô-hoa bēng-lēng Iok-su-a tùi peh-sìⁿ kóng ê sū chòe bêng-pe̍k ,  sī chiàu Mô͘-se só͘ bēng-lēng Iok-su-a it-chhè ê ōe ,  peh-sìⁿ chiū kín-kín kè-khì , 11 Chèng peh-sìⁿ it-chīn kè-khì ,  Iâ-hô-hoa ê iok-kūi kap chè-si chiū tī peh-sìⁿ ê bīn-chêng kè-khì , 12 Liû-piān lâng ,  Ka-tek lâng ,  Má-ná-se pòaⁿ-chi-phài ê lâng ,  lóng chiàu Mô͘-se só͘ tùi in kóng ê ,  tòa kun-khì tī Í-sek-lia̍t lâng ê thâu-chêng kè-khì ; 13 iok-lio̍k ū sì-bān lâng ,  lóng pī-pān kau-chiàn ,  tī Iâ-hô-hoa ê bīn-chêng kè-khì ,  kàu Iâ-lī-ko ê pîⁿ-iûⁿ ,  piān-piān beh kau-chiàn , 14 Tng hit-ji̍t Iâ-hô-hoa hō͘ Iok-su-a tī Í-sek-lia̍t chèng-lâng ê ba̍k-chiu-chêng chòe-tōa ;  tī i it-seng ê ji̍t ,  peh-sìⁿ kèng-ùi i ,  chhin-chhiūⁿ chá-chêng kèng-ùi Mô͘-se chi̍t-iūⁿ , 15 Iâ-hô-hoa hoan-hù Iok-su-a kóng , 16 Lí bēng-lēng kng hoat-kūi ê chè-si ,  tùi Iok-tàn hô chiūⁿ-lâi , 17 Iok-su-a chiū bēng-lēng chè-si kóng ,  Lín tùi Iok-tàn hô chiūⁿ-lâi , 18 Kng Iâ-hô-hoa iok-kūi ê chè-si tùi Iok-tàn hô chiūⁿ-lâi ;  chè-si ê kha-chiúⁿ tú-tú hoa̍h-chiūⁿ ta-tōe ê sî ,  Iok-tàn hô ê chúi chiū lâu kàu goân-ūi ;  chiàu-kū tiòng-móa siang-pêng ê hōaⁿ , 19 Chiaⁿ-ge̍h chhoe-cha̍p ji̍t ,  peh-sìⁿ tùi Iok-tàn chiūⁿ-lâi ,  chiū an-iâⁿ tī Kiat-kah ,  tī Iâ-lī-ko tang-sì ê kài , 20 In tùi Iok-tàn só͘ chhú hí cha̍p-jī tè chio̍h ,  Iok-su-a chiū khiā i tī Kiat-kah ; 21 chiū tùi Í-sek-lia̍t lâng kóng ,  Ji̍t-āu lín ê kiáⁿ-sun mn̄g in ê lāu-pē kóng , 22 Chiah ê chio̍h sím-mi̍h ì-sù? hit-sî chiū tio̍h pò lín ê kiáⁿ chai ,  kóng ,  Í-sek-lia̍t lâng bat kiâⁿ ta-tōe ,  kè chit ê Iok-tàn hô , 23 In-ūi Iâ-hô-hoa lín ê Siōng-tè tī lín ê thâu-chêng hō͘ Iok-tàn ê chúi ta-khì ,  thèng-hāu lín kè-lâi ,  chhin-chhiūⁿ Iâ-hô-hoa lín Siōng-tè chêng tī Âng-hái só͘ chòe chi̍t-iūⁿ ,  chiū-sī hō͘ i tī lán ê thâu-chêng ta-khì ,  thèng-hāu lán kè-lâi ; 24 beh hō͘ tōe-chiūⁿ bān peh-sìⁿ lóng chai Iâ-hô-hoa ê chhiú ū tōa lêng-le̍k ;  iā beh hō͘ lín éng-oán kèng-ùi Iâ-hô-hoa lín ê Siōng-tè , 
