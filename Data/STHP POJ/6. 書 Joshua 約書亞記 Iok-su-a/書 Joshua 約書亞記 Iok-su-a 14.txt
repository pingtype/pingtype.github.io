1 Í-sek-lia̍t lâng tī Ka-lâm tōe só͘ tit-tio̍h ê gia̍p ,  chiū-sī chè-si Í-lī-a-sat ,  kap Lùn ê kiáⁿ Iok-su-a ,  kap Í-sek-lia̍t ta̍k chi-phài ê cho̍k-tiúⁿ ,  só͘ pun hō͘ in ê ,  lóng kì tī ē-tóe , 2 Sī chiàu Iâ-hô-hoa thok Mô͘-se só͘ bēng-lēng ê ,  liam-khau pun hō͘ káu chi-phài koh pòaⁿ-chi-phài , 3 In-ūi Mô͘-se tī Iok-tàn hô hit-pêng ,  í-keng pun-gia̍p hō͘ nn̄g ê chi-phài koh pòaⁿ-chi-phài ;  to̍k-to̍k tī in tiong-kan bô pun-gia̍p hō͘ Lī-bī lâng , 4 In-ūi Iok-sek ê kiáⁿ-sun sī nn̄g chi-phài ,  chiū-sī Má-ná-se kap Í-hoat-liân ;  chóng-sī bô ēng tōe pun hō͘ Lī-bī lâng chòe-gia̍p ;  chí-ū hō͘ in siâⁿ thang khiā-khí ,  kap siâⁿ ê kau-iá ,  thang chòe cheng-siⁿ kap châi-bu̍t ê lō͘-ēng , 5 Í-sek-lia̍t lâng chiàu Iâ-hô-hoa só͘ bēng-lēng Mô͘-se ê khì kiâⁿ ,  lâi pun hit ê tōe , 6 Hit-sî Iû-tāi lâng tī Kiat-kah kìⁿ Iok-su-a ;  ū Ki-nî-sé cho̍k ,  Iâ-hu-nî ê kiáⁿ Ka-le̍k ,  kā i kóng ,  Chá tī Ka-te-su-pa-nî-a ,  Iâ-hô-hoa tùi Siōng-tè ê lô͘-po̍k Mô͘-se só͘ kóng ,  koan-hē lí góa ê tāi-chì ê ,  lí lóng chai , 7 Iâ-hô-hoa ê lô͘-po̍k Mô͘-se tùi Ka-te-su-pa-nî-a chhe góa thau-khòaⁿ chit ê tōe ,  hit-sî góa tú-á sì-cha̍p hè ;  góa chīn góa ê sim hê-hok i , 8 Chóng-sī kap góa chiūⁿ-khì hiah ê hiaⁿ-tī hō͘ peh-sìⁿ sim sit-chì ;  to̍k-to̍k góa choan-sim tè Iâ-hô-hoa góa ê Siōng-tè , 9 Tng-ji̍t Mô͘-se chiù-chōa kóng ,  Lí ê kha só͘ ta̍h ê tōe ,  tiāⁿ-tio̍h beh kui lí kap lí ê kiáⁿ-sun ,  éng-oán chòe-gia̍p ;  in-ūi lí choan-sim kun-tè Iâ-hô-hoa góa ê Siōng-tè , 10 Khòaⁿ ah ,  Iâ-hô-hoa chiàu I só͘ kóng ê ,  hō͘ góa oa̍h-teh í-keng sì-cha̍p-gō͘ nî ,  chiū-sī tùi Í-sek-lia̍t lâng kiâⁿ tī khòng-iá ,  Iâ-hô-hoa kā Mô͘-se kóng che ōe ê sî ;  khòaⁿ ah ,  hiān-kim góa poeh-cha̍p-gō͘ hè lah , 11 Góa iáu-kú ióng-kiāⁿ ,  chhin-chhiūⁿ Mô͘-se chhe góa khì hit-ji̍t chi̍t-iūⁿ ,  bô-lūn sī cheng-chiàn ,  sī chhut-ji̍p ,  góa ê khùi-la̍t hit-sî cháiⁿ-iūⁿ ,  hiān-chāi góa ê khùi-la̍t iā sī án-ni , 12 Kiû lí ēng Iâ-hô-hoa hit-ji̍t só͘ kóng ê soaⁿ-tōe hō͘ góa ;  in-ūi hit-ji̍t lí iā ū thiaⁿ-kìⁿ ;  tī-hia ū A-la̍p cho̍k ê lâng ,  i ê siâⁿ khoah-tōa kian-kò͘ ;  nā Iâ-hô-hoa kap góa tī-teh ,  góa chiū beh kóaⁿ in chhut ,  chiàu Iâ-hô-hoa só͘ kóng ê , 13 Iok-su-a chiū kā i chiok-hok ,  ēng Hi-pek-lûn hō͘ Iâ-hu-nî ê kiáⁿ Ka-le̍k chòe-gia̍p , 14 Só͘-í Hi-pek-lûn chòe Ki-nî-sé cho̍k Iâ-hu-nî ê kiáⁿ Ka-le̍k ê sán-gia̍p ,  ti̍t-kàu kin-á-ji̍t ;  in-ūi i choan-sim kun-tè Iâ-hô-hoa Í-sek-lia̍t ê Siōng-tè , 15 Hi-pek-lûn chêng kiò Ki-lia̍t-a-pa ;  chit ê A-pa sī A-la̍p cho̍k-tiong tē-it tōa ê lâng ,  Tùi án-ni kok-lāi thài-pêng ,  bô koh kau-chiàn , 
