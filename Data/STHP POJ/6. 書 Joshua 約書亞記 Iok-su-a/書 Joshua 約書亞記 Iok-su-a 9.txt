1 Iok-tàn hit-pêng ,  he̍k-sī tī soaⁿ-tōe ,  he̍k-sī tī pîⁿ-iûⁿ ,  he̍k-sī tī tōa-hái Lī-pa-lùn saⁿ-tùi ê piⁿ-á ,  Hek-lâng ,  A-mō͘-lī lâng ,  Ka-lâm lâng ,  Pí-lī-sé lâng ,  Hi-bī lâng ,  Iâ-pò͘-su lâng ,  chiah ê ông chi̍t-ē thiaⁿ-kìⁿ che , 2 chiū lóng chū-chi̍p ,  tâng-sim ha̍p-ì ,  beh kap Iok-su-a kap Í-sek-lia̍t lâng kau-chiàn , 3 Chóng-sī Ki-piàn khiā-khí ê peh-sìⁿ thiaⁿ-kìⁿ Iok-su-a tùi Iâ-lī-ko kap Ai siâⁿ só͘ kiâⁿ ê sū ; 4 chiū siat khúi-kè ,  ké-chòe sù-chiá ,  ēng kū ê tē ,  kap phòa-li̍h koh pó͘ ê kū chiú-tē ,  hō͘ lû tô i ; 5 kha-ni̍h chhēng kè-pó͘ ê kū-ôe ,  seng-khu chhēng kū-saⁿ ,  in só͘ pī-pān ê piáⁿ lóng sī ta koh chhàu-phú , 6 In kàu Kiat-kah iâⁿ-tiong kìⁿ Iok-su-a ,  tùi i kah Í-sek-lia̍t lâng kóng ,  Goán sī tùi chin-hn̄g ê só͘-chāi lâi ê ;  taⁿ kiû lí kap goán li̍p-iok , 7 Í-sek-lia̍t lâng tùi chiah ê Hi-bī lâng kóng ,  Kiám-chhái lín sī khiā-khí tī goán tiong-kan ê ,  beh cháiⁿ-iūⁿ kap lín li̍p-iok ah?8 In tùi Iok-su-a kóng ,  Goán sī lí ê lô͘-po̍k ,  Iok-su-a mn̄g in kóng ,  Lín sī sím-mi̍h lâng ,  sī tùi toh-lo̍h lâi ê?9 In tùi i kóng ,  Lí ê lô͘-po̍k tùi ke̍k-hn̄g ê só͘-chāi lâi ,  ūi-tio̍h Iâ-hô-hoa lí Siōng-tè ê miâ ;  in-ūi goán í-keng thiaⁿ-kìⁿ I ê miâ-siaⁿ ,  kap I tī Ai-ki̍p it-chhè só͘ kiâⁿ ê ; 10 í-ki̍p I tī Iok-tàn hit-pêng tùi A-mô͘-lī nn̄g ê ông ,  chiū-sī Hi-si̍t-pún ông Se-hông ,  kap tī A-su-tha-lio̍k ê Pa-san ông Go̍k ,  it-chhè só͘ kiâⁿ ê sū , 11 Goán ê tióng-ló kap goán hia khiā-khí ê peh-sìⁿ chiū kā goán kóng ,  Lín chhiú tio̍h tòa lō͘-ni̍h ēng ê chia̍h-mi̍h ,  khì ngiâ-chih in ,  tùi in kóng ,  Goán sī lí ê lô͘-po̍k ,  taⁿ kiû lí kap goán li̍p-iok , 12 Goán chhut-lâi beh lâi lín chia ê ji̍t ,  tùi chhù-lāi tòa-chhut chiah ê piáⁿ chòe lō͘-tiong ê lō͘-ēng ,  hit-sî iáu sio-sio ;  khòaⁿ ah ,  taⁿ í-keng lóng ta koh chhàu-phú lah ; 13 chiah ê chiú-lông goán tóe-chiú ê sî ,  iáu sī sin-ê ,  khòaⁿ ah ,  taⁿ í-keng phòa-li̍h ;  goán chiah ê saⁿ kap ôe iā lóng chhēng-kū ,  in-ūi lō͘ chin-hn̄g , 14 Í-sek-lia̍t lâng chiū tùi in ê chia̍h-mi̍h the̍h tām-po̍h ,  iā bô chhéng-mn̄g Iâ-hô-hoa , 15 Iok-su-a chiū kap in káng-hô ,  kap in li̍p-iok ,  iông-ún in oa̍h ;  hōe-chiòng ê siú-léng iā tùi in chiù-chōa , 16 Kap in li̍p-iok liáu-āu ,  kè saⁿ-ji̍t ,  chiah thiaⁿ-kìⁿ in sī kūn-kūn ,  tiàm tī in tiong-kan , 17 Í-sek-lia̍t khí-sin ,  tē-saⁿ ji̍t kàu in ê siâⁿ ;  hiah ê siâⁿ chiū-sī Ki-piàn ,  Ki-hui-la̍h ,  Pí-lio̍k ,  Ki-lia̍t-iâ-lîm , 18 In-ūi hōe-chiòng ê siú-léng í-keng chí Iâ-hô-hoa Í-sek-lia̍t ê Siōng-tè tùi in chiù-chōa ,  só͘-í Í-sek-lia̍t lâng bô phah in ;  choân hōe-chiòng chiū ai-oàn hiah ê siú-léng , 19 Chèng siú-léng tùi choân-hōe kóng ,  Goán í-keng chí Iâ-hô-hoa Í-sek-lia̍t ê Siōng-tè tùi in chiù-chōa ,  taⁿ lán m̄-thang kha̍p-tio̍h in , 20 Lán tio̍h án-ni khoán-thāi in ,  iông-ún in oa̍h-teh ,  kiaⁿ-liáu lán ūi-tio̍h só͘ tùi in chiù-chōa-ê ,  siū-khì kàu tī lán , 21 Siú-léng koh tùi in kóng ,  Tio̍h iông-ún in oa̍h ;  tùi án-ni in chiū kā hōe-chiòng chòe phòa-chhâ chhiūⁿ-chúi ê lâng ,  chiàu siú-léng só͘ kā in kóng ê ōe , 22 Iok-su-a kiò in lâi ,  kā in kóng ,  Siáⁿ-sū phiàn goán kóng ,  Goán lī-khui lín chin-hn̄g ah? Kî-si̍t lín sī tiàm tī goán tiong-kan , 23 Taⁿ lín sī siū chiù-chó͘-ê ,  lín tiong-kan chòe lô͘-châi-ê éng bô tn̄g ,  kā góa Siōng-tè ê tiān chòe phòa-chhâ chhiūⁿ-chúi ê , 24 In ìn Iok-su-a kóng ,  In-ūi ū lâng khak-si̍t pò lí ê lô͘-po̍k kóng ,  Iâ-hô-hoa lí ê Siōng-tè bat bēng-lēng I ê lô͘-po̍k Mô͘-se ,  chiong chit ê choân-tōe siúⁿ-sù lín ,  iā tī lín ê thâu-chêng châu-bia̍t chit ê só͘-chāi it-chhè khiā-khí ê peh-sìⁿ ;  só͘-í goán in-ūi lín ê iân-kò͘ ,  kiaⁿ-liáu bô-miā ,  chiah chòe chit ê tāi-chì , 25 Taⁿ goán tī lí ê chhiú-thâu ;  lí khòaⁿ-chòe hó chòe chèng-ti̍t ê ,  chiàu án-ni kiâⁿ lâi khoán-thāi goán , 26 Iok-su-a chiū án-ni khoán-thāi in ,  kiù in thoat-lī Í-sek-lia̍t lâng ê chhiú ;  só͘-í in chiū bô thâi in , 27 Tng hit-ji̍t Iok-su-a hō͘ in kā hōe-chiòng kap Iâ-hô-hoa ê tôaⁿ ,  chòe phòa-chhâ kap chhiūⁿ-chúi ê lâng ,  tī I só͘ beh kéng ê só͘-chāi ,  kàu kin-á-ji̍t , 
