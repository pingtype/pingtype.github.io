1 Iâ-hô-hoa tùi Iok-su-a kóng ,  Bo̍h-tit kiaⁿ ,  iā bo̍h-tit lún ;  lí khí-lâi chhōa lóng-chóng ê chiàn-sū chiūⁿ-khì Ai siâⁿ ,  Góa í-keng chiong Ai siâⁿ ê ông ,  kap i ê peh-sìⁿ ,  i ê siâⁿ ,  i ê tōe ,  lóng kau tī lí ê chhiú , 2 Lí khoán-thāi Ai siâⁿ ,  kap i ê ông ,  tio̍h chhin-chhiūⁿ chêng khoán-thāi Iâ-lī-ko kap i ê ông chi̍t-iūⁿ ;  chóng-sī só͘ chhiúⁿ i ê châi-bu̍t ,  kap cheng-siⁿ ,  lín thang chhú chòe ka-kī ê ;  lí tio̍h ēng peng bâi-ho̍k tī siâⁿ-āu , 3 Tùi án-ni Iok-su-a kap it-chhè ê chiàn-sū lóng khí-lâi ,  beh chiūⁿ-khì Ai siâⁿ ;  Iok-su-a kéng saⁿ-bān tōa-la̍t ê ióng-sū ,  mî-sî chhe in khì ; 4 hoan-hù in kóng ,  Lín tio̍h bâi-ho̍k peng kong-siâⁿ ,  chiū-sī tī siâⁿ-āu ,  m̄-thang lī-khui siâⁿ siuⁿ hn̄g ,  lóng tio̍h pī-pān piān , 5 Góa kap góa só͘ chhōa ê chèng peh-sìⁿ beh kūn-óa siâⁿ ;  in chhin-chhiūⁿ thâu-pái chhut-lâi kong-kek goán ,  hit-sî goán chiū beh tī in ê bīn-chêng tô-cháu , 6 In beh chhut-lâi tui-jip goán ,  kàu goán ín-iú in lī-khui siâⁿ ;  in-ūi in beh kóng ,  Chiah ê lâng chhin-chhiūⁿ thâu-pái tī goán ê bīn-chêng tô-cháu ;  só͘-í goán beh tī in ê bīn-chêng tô-cháu ; 7 hit-sî lín chiū tio̍h tùi bâi-ho̍k ê só͘-chāi khí-lâi ,  chhú hit ê siâⁿ ,  in-ūi Iâ-hô-hoa lín ê Siōng-tè beh chiong i kau tī lín ê chhiú , 8 Lín í-keng chhú siâⁿ ,  chiū tio̍h ēng hé sio siâⁿ ,  tio̍h chiàu Iâ-hô-hoa ê ōe kiâⁿ ;  khòaⁿ ah ,  che sī góa só͘ bēng-lēng lín ê , 9 Iok-su-a chhe in ,  in chiū khì bâi-ho̍k ê só͘-chāi ,  tiàm tī Pek-te̍k-lī kap Ai siâⁿ ê tiong-kan ,  chiū-sī Ai siâⁿ ê sai-sì ;  hit-mî Iok-su-a hioh tī peh-sìⁿ ê tiong-kan , 10 Thiⁿ-kng Iok-su-a chá-chá khí-lâi ,  tiám-sǹg peh-sìⁿ ;  i kap Í-sek-lia̍t ê tiúⁿ-ló tī peh-sìⁿ ê thâu-chêng chiūⁿ-khì Ai siâⁿ , 11 Chèng peh-sìⁿ ,  chiū-sī kap i tī-teh ê chiàn-sū ,  lóng chiūⁿ-khì kūn-óa siâⁿ ê thâu-chêng ,  tī Ai ê pak-pêng chat-iâⁿ ;  tī i kap Ai ê tiong-kan ū chi̍t ê soaⁿ-kok , 12 I iok-lio̍k ū kéng gō͘-chheng lâng ,  hō͘ in bâi-ho̍k tī Pek-te̍k-lī kap Ai siâⁿ ê tiong-kan ,  chiū-sī tī siâⁿ ê sai-sì , 13 Tùi án-ni an-tì peh-sìⁿ ,  chiū-sī siâⁿ pak-sì ê choân-kun ,  kap siâⁿ sai-sì bâi-ho̍k ê peng ;  chit-mî Iok-su-a ji̍p soaⁿ-kok tiong , 14 Ai siâⁿ ê ông khòaⁿ-kìⁿ ,  siâⁿ-lāi hiah ê lâng kóaⁿ-kín thàu-chá khí-lâi ,  chiàu só͘ tiāⁿ-tio̍h ê sî ,  chhut-khì kàu A-la̍h-pa ê thâu-chêng ,  beh kap Í-sek-lia̍t lâng kau-chiàn ,  ông kap chèng peh-sìⁿ lóng khì ;  chóng-sī in m̄-chai tī siâⁿ-āu ū peng bâi-ho̍k ,  beh kong-kek in , 15 Iok-su-a kap Í-sek-lia̍t ê chèng-lâng tī in ê thâu-chêng ké thâi-su ,  tùi khòng-iá ê lō͘ tô-cháu , 16 Siâⁿ-lāi ê chèng peh-sìⁿ lóng chū-chi̍p ,  tui-jip in ;  in tui-jip Iok-su-a ,  chiū siū ín-iú lī-khui in ê siâⁿ , 17 Ai siâⁿ ,  kap Pek-te̍k-lī siâⁿ ,  bô lâu chi̍t-lâng bô chhut-khì tui-jip Í-sek-lia̍t lâng ;  siâⁿ-mn̂g pàng khui-khui ,  khì tui-jip Í-sek-lia̍t lâng , 18 Iâ-hô-hoa tùi Iok-su-a kóng ,  Lí chhun-chhut chhiú-ni̍h só͘ kia̍h ê chhiuⁿ lâi kí Ai siâⁿ ;  in-ūi Góa beh chiong i kau tī lí ê chhiú ,  Iok-su-a chiū chhun-chhut chhiú-ni̍h só͘ kia̍h ê chhiuⁿ lâi kí hit ê siâⁿ , 19 I chi̍t-ē chhun chhiú ,  bâi-ho̍k ê peng chiū tùi i ê só͘-chāi kín-kín khí-lâi ,  cháu-khì ji̍p siâⁿ chhú i ,  kín-kín pàng hé sio siâⁿ , 20 Ai siâⁿ ê lâng oa̍t-thâu chi̍t-ē khòaⁿ ;  bô phah-sǹg ,  siâⁿ-lāi hé-ian chhèng chiūⁿ thiⁿ ;  in chiū cháu-chia cháu-hia ,  lóng bô lō͘ ;  hiah ê cháu-khì khòng-iá ê peh-sìⁿ chiū hoan-thâu lâi kong-kek tui-jip in , 21 Iok-su-a kap Í-sek-lia̍t ê chèng-lâng khòaⁿ-kìⁿ bâi-ho̍k ê peng í-keng chhú siâⁿ ,  siâⁿ-lāi hé-ian chhèng chiūⁿ-koâiⁿ ,  chiū oa̍t-tńg-sin thâi-sí Ai siâⁿ ê lâng ; 22 bâi-ho̍k ê peng iā chhut-lâi kong-kek in ;  in siū ûi-khùn tī Í-sek-lia̍t lâng ê tiong-kan ,  chêng-āu lóng sī Í-sek-lia̍t lâng ;  tùi án-ni thâi-sí in ;  bô chi̍t-ê lâu-teh ,  iā bô chi̍t-ê cháu-khì , 23 In chiū oa̍h-lia̍h Ai siâⁿ ê ông ,  ah i kàu Iok-su-a hia , 24 Í-sek-lia̍t lâng it-chīn thâi-sí khiā-khí tī Ai ê peh-sìⁿ ,  tī chhân-ni̍h ,  tī khòng-iá jip-tio̍h ê só͘-chāi ,  in lóng tó tī to-ē ,  kàu bia̍t-bô ,  Í-sek-lia̍t chèng-lâng chiū tò-tńg lâi Ai siâⁿ ,  ēng to thâi siâⁿ-tiong ê lâng , 25 Tng hit-ji̍t thâi-sí ê lâm-lú ,  kiōng chi̍t-bān nn̄g-chheng ,  chiū-sī Ai siâⁿ ê peh-sìⁿ , 26 Iok-su-a bô kiu i chhun-chhut chhiuⁿ ê chhiú ,  ti̍t-kàu it-chīn bia̍t Ai siâⁿ ê peh-sìⁿ , 27 To̍k-to̍k cheng-siⁿ ,  kap só͘ chhiúⁿ siâⁿ-lāi ê châi-bu̍t ,  Í-sek-lia̍t lâng lóng chhú chòe ka-kī-ê ,  chiàu Iâ-hô-hoa só͘ bēng-lēng Iok-su-a ê ōe , 28 Iok-su-a sio Ai siâⁿ ,  hō͘ i éng-éng chòe thô͘-tui ,  hong-hòe kàu kin-á-ji̍t ; 29 koh tiàu Ai siâⁿ ê ông tī chhiū-ni̍h ;  kàu hông-hun ji̍t-lo̍h ê sî ,  Iok-su-a chhut bēng-lēng ,  lâng chiū tùi chhiū-ni̍h siu sin-si lo̍h-lâi ,  hiat tī siâⁿ-mn̂g-kháu ;  tī hit téng-bīn thia̍p chi̍t tōa-tui ê chio̍h-thâu ,  kàu kin-á-ji̍t iáu tī-teh , 30 Hit-sî Iok-su-a tī Í-pa-lō͘ soaⁿ ,  ūi Iâ-hô-hoa Í-sek-lia̍t ê Siōng-tè ,  khí chi̍t chō tôaⁿ ; 31 sī ēng chū-jiân ê chio̍h ,  hí téng-bīn bô tāng-tio̍h thih-khì-ê ,  lâi khí i ,  chiàu Iâ-hô-hoa ê lô͘-po̍k Mô͘-se só͘ bēng-lēng Í-sek-lia̍t lâng ê ōe ,  chiàu Mô͘-se lu̍t-hoat chheh-lāi só͘ kì ê ;  in tī chit ê tôaⁿ-téng hiàn sio-chè hō͘ Iâ-hô-hoa ,  iā hōng siā-un ê chè , 32 Iok-su-a tī-hia ēng Mô͘-se ê lu̍t-hoat chhau-siá tī chio̍h-téng ,  chiū-sī i tī Í-sek-lia̍t lâng ê bīn-chêng só͘ siá-ê , 33 Í-sek-lia̍t chèng-lâng ,  kap in ê tiúⁿ-ló ,  koaⁿ-tiúⁿ ,  í-ki̍p sím-phòaⁿ-koaⁿ ,  lóng khiā tī iok-kūi ê siang-pêng ,  tī kng Iâ-hô-hoa iok-kūi ê chè-si Lī-bī lâng ê bīn-chêng ,  bô-lūn sī pún-tōe lâng ,  sī kià-kha-ê ;  chi̍t-pòaⁿ tī Ki-lī-sim soaⁿ ê thâu-chêng ,  chi̍t-pòaⁿ tī Í-pa-lō͘ soaⁿ ê thâu-chêng ,  kā Í-sek-lia̍t peh-sìⁿ chiok-hok ,  chiàu Iâ-hô-hoa ê lô͘-po̍k Mô͘-se chêng só͘ bēng-lēng ê , 34 Jiân-āu Iok-su-a tha̍k lu̍t-hoat lóng-chóng ê ōe ,  chiok-hok-ê ,  chiù-chó͘-ê ,  chiàu lóng-chóng kì tī lu̍t-hoat ê , 35 Mô͘-se só͘ bēng-lēng it-chhè ê ōe ,  Iok-su-a tī Í-sek-lia̍t ê choân-hōe ,  kap hū-jîn-lâng ,  gín-ná ,  kap in tiong-kan óng-lâi chhut-gōa lâng ê bīn-chêng ,  bô chi̍t-kù bô tha̍k , 
