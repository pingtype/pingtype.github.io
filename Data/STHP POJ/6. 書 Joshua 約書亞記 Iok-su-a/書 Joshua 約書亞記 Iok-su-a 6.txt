1 (Iâ-lī-ko ê siâⁿ-mn̂g ,  in-ūi Í-sek-lia̍t lâng ê iân-kò͘ ,  chiū koaiⁿ tiâu-tiâu ,  bô lâng chhut ,  iā bô lâng ji̍p , )2 Iâ-hô-hoa kā Iok-su-a kóng ,  Khòaⁿ ah ,  Góa ū chiong Iâ-lī-ko kap i ê ông ,  kap i tōa-la̍t ê ióng-sū ,  lóng kau tī lí ê chhiú , 3 Lín it-chhè ê chiàn-sū tio̍h ûi-se̍h chit ê siâⁿ chi̍t-pái ;  la̍k-ji̍t lóng tio̍h án-ni kiâⁿ ; 4 chhit ê chè-si tio̍h kia̍h chhit ki iûⁿ-kak ê hō-tâng kiâⁿ tī iok-kūi ê thâu-chêng ,  kàu tē-chhit ji̍t lín tio̍h se̍h-siâⁿ chhit-pái ,  chè-si iā tio̍h pûn hō-tâng ; 5 in pûn-kak ê siaⁿ thoa-tn̂g ,  lín thiaⁿ-kìⁿ hō-tâng ê siaⁿ ,  chèng peh-sìⁿ tio̍h tōa-siaⁿ hoah ,  siâⁿ-chhiûⁿ chiū beh tó pîⁿ-pîⁿ ,  ta̍k-lâng lóng tio̍h ti̍t-ti̍t chìn-chêng khì , 6 Lùn ê kiáⁿ Iok-su-a kiò chè-si lâi ,  kā in kóng ,  Lín tio̍h kng iok-kūi ,  chè-si chhit-lâng kia̍h chhit ki iûⁿ-kak ê hō-tâng tī Iâ-hô-hoa ê kūi-chêng , 7 Koh kā peh-sìⁿ kóng ,  Lín tio̍h chìn-chêng khì se̍h-siâⁿ ,  tòa kun-khì-ê tio̍h kiâⁿ tī Iâ-hô-hoa ê kūi-chêng , 8 Iok-su-a tùi peh-sìⁿ kóng soah ,  chhit ê chè-si kia̍h chhit ki iûⁿ-kak ê hō-tâng ,  kiâⁿ tī Iâ-hô-hoa ê bīn-chêng ,  pûn hō-tâng ,  Iâ-hô-hoa ê iok-kūi tè tī in ê āu-bīn ; 9 tòa kun-khì-ê kiâⁿ tī pûn hō-tâng ê chè-si ê thâu-chêng ,  āu-tūi tè iok-kūi kiâⁿ ;  chè-si ná-kiâⁿ ná-pûn hō-tâng , 10 Iok-su-a bēng-lēng peh-sìⁿ kóng ,  Lín m̄-thang hoah ,  m̄-thang hō͘ lâng thiaⁿ-kìⁿ lín ê siaⁿ ,  liân chi̍t-kù iā m̄-thang chhut-chhùi ,  thèng-hāu góa hoan-hù lín hoah ê ji̍t ,  hit-sî chiah thang hoah , 11 Tùi án-ni ,  i hō͘ Iâ-hô-hoa ê iok-kūi ûi-siâⁿ ,  se̍h chi̍t-pái ;  in chiū tò-lâi iâⁿ-pôaⁿ ,  hioh tī iâⁿ-lāi , 12 Thiⁿ-kng Iok-su-a chá-chá khí-lâi ,  chè-si iā kng Iâ-hô-hoa ê iok-kūi , 13 Kia̍h chhit ki iûⁿ-kak ê hō-tâng ê chhit ê chè-si ,  tī Iâ-hô-hoa ê kūi-chêng ti̍t-ti̍t kiâⁿ ,  pûn hō-tâng ;  tòa kun-khì-ê tī in ê thâu-chêng kiâⁿ ;  āu-tūi tè Iâ-hô-hoa ê iok-kūi kiâⁿ ,  chè-si ná-kiâⁿ ná-pûn hō-tâng ; 14 tē-jī ji̍t in se̍h-siâⁿ chi̍t-pái ;  chiū tò-lâi iâⁿ-pôaⁿ ;  la̍k-ji̍t lóng sī án-ni kiâⁿ , 15 Tē-chhit ji̍t phah-phú-kng ê sî ,  in chá-chá khí-lâi ,  chiàu án-ni se̍h-siâⁿ chhit-pái ;  chí-ū chit-ji̍t se̍h-siâⁿ chhit-pái , 16 Kàu tē-chhit pái ,  chè-si pûn hō-tâng ê sî ,  Iok-su-a kā peh-sìⁿ kóng ,  Tio̍h hoah ah ,  in-ūi Iâ-hô-hoa ēng siâⁿ kau hō͘ lín lah , 17 Chit ê siâⁿ kap kî-tiong it-chhè só͘-ū-ê ,  lóng tio̍h hun-piat kui hō͘ Iâ-hô-hoa ;  chí-ū chhiong-ki Lat-ha̍p ,  í-ki̍p it-chhè kap i tī chhù-lāi-ê ,  thang oa̍h-teh ;  in-ūi i ū khǹg-ba̍t lán só͘ chhe ê sù-chiá , 18 Lín tī eng-kai bia̍t ê mi̍h tio̍h ka-kī kín-sīn ,  kiaⁿ-liáu lín the̍h eng-kai bia̍t ê mi̍h ,  tì-kàu ka-kī iā chòe eng-kai bia̍t-ê ;  koh liân-lūi Í-sek-lia̍t choân-iâⁿ iā chòe eng-kai bia̍t-ê ,  lâi hāi-tio̍h i , 19 Chí-ū kim ,  gûn ,  kap tâng thih ê khì-kū ,  lóng tio̍h hun-piat kui hō͘ Iâ-hô-hoa ,  siu-ji̍p Iâ-hô-hoa ê hú-khò͘ , 20 Peh-sìⁿ chiū hoah ,  chè-si iā pûn hō-tâng ;  peh-sìⁿ thiaⁿ-kìⁿ hō-tâng ê siaⁿ ,  chiū tōa-siaⁿ hoah ,  siâⁿ-chhiûⁿ chiū tó kàu pîⁿ-pîⁿ ,  peh-sìⁿ chiū chìn-chêng ji̍p siâⁿ ,  ta̍k-lâng ti̍t-ti̍t khì ;  tùi án-ni chhú hit ê siâⁿ , 21 Koh chiong siâⁿ-lāi só͘-ū-ê ,  bô-lūn lâm-lú ló-iù ,  gû ,  iûⁿ ,  kap lû ,  lóng ēng to it-chīn bia̍t i , 22 Iok-su-a kā cheng-thàm hit ê tōe hí nn̄g lâng kóng ,  Lín ji̍p-khì hit ê chhiong-ki ê chhù ,  chiàu lín tùi i só͘ chiù-chōa-ê ,  chhōa hit ê hū-jîn-lâng kap it-chhè sio̍k tī i-ê lóng tùi-hia chhut-lâi , 23 Hiah ê chòe cheng-thàm ê siàu-liân lâng chiū ji̍p-khì ,  chhōa Lat-ha̍p kap i ê lāu-pē ,  lāu-bú ,  hiaⁿ-tī ,  í-ki̍p it-chhè sio̍k tī i-ê chhut-lâi ,  iā chhōa i ê chhin-chhek chhut-lâi ,  hō͘ in tòa tī Í-sek-lia̍t ê iâⁿ-gōa , 24 In chiū ēng hé sio hit ê siâⁿ kap kî-tiong it-chhè só͘-ū-ê ;  to̍k-to̍k kim ,  gûn ,  kap tâng thih ê khì-kū ,  lóng hē tī Iâ-hô-hoa chhù-lāi ê hú-khò͘ , 25 Iok-su-a chiū pó-choân chhiong-ki Lat-ha̍p ,  kap i lāu-pē ê ke-koàn ,  kap it-chhè sio̍k tī i-ê ê oa̍h-miā ;  in-ūi i ū khǹg-ba̍t Iok-su-a só͘ chhe thau-khòaⁿ Iâ-lī-ko ê sù-chiá ;  i chiū tiàm tī Í-sek-lia̍t tiong ,  kàu kin-á-ji̍t , 26 Tng-sî Iok-su-a tùi chèng-lâng chiù-chōa kóng ,  Kìⁿ-nā khí-lâi khí-chō chit ê Iâ-lī-ko siâⁿ ê ,  tio̍h tī Iâ-hô-hoa ê bīn-chêng siū chiù-chó͘ ;  i hē tōe-ki ê sî ,  beh sí tōa-kiáⁿ ,  hē-mn̂g ê sî beh sí soah-bé-kiáⁿ , 27 Iâ-hô-hoa kap Iok-su-a saⁿ-kap tī-teh ,  i ê miâ-siaⁿ móa-móa tī hit só͘-chāi , 
