1 Che sī Má-ná-se ê chi-phài liam-khau só͘ tit-tio̍h ê gia̍p ;  in-ūi i sī Iok-sek ê tōa-kiáⁿ ,  Lūn-kàu Má-kiat ,  sī Má-ná-se ê tōa-kiáⁿ ,  Ki-lia̍t ê lāu-pē ,  in-ūi i sī ióng-sū ,  chiū tit-tio̍h Ki-lia̍t kap Pa-san , 2 Má-ná-se kî-û ê kiáⁿ-sun ,  chiàu in ê chong-cho̍k ,  liam-khau pun-tōe ;  chiū-sī A-pí-í-siā ê kiáⁿ-sun ,  Hi-le̍k ê kiáⁿ-sun ,  A-su-lia̍t ê kiáⁿ-sun ,  Sī-kiàm ê kiáⁿ-sun ,  Hi-hut ê kiáⁿ-sun ,  Sī-bí-tāi ê kiáⁿ-sun ;  chiah-ê chiàu in ê chong-cho̍k ,  lóng sī Iok-sek ê kiáⁿ Má-ná-se ê ta-po͘-teng , 3 Má-ná-se ê goân-sun ,  Má-kiat ê cheng-sun ,  Ki-lia̍t ê sun ,  Hi-hut ê kiáⁿ Se-lô-hui-hap bô kiáⁿ ,  chí-ū cha-bó͘-kiáⁿ ;  i ê cha-bó͘-kiáⁿ miâ-kiò Má-la̍h ,  Ná-a ,  Hat-la̍h ,  Bi̍t-ka ,  Tek-sat , 4 In lâi kàu chè-si Í-lī-a-sat kap Lùn ê kiáⁿ Iok-su-a ,  kap chèng siú-léng ê bīn-chêng ,  kóng ,  Iâ-hô-hoa bat bēng-lēng Mô͘-se ,  tī goán hiaⁿ-tī-tiong pun gia̍p hō͘ goán ;  i chiū chiàu Iâ-hô-hoa só͘ bēng-lēng ê ,  tī in lāu-pē ê hiaⁿ-tī-tiong ,  pun gia̍p hō͘ in , 5 Tī Iok-tàn hit-pêng ,  Ki-lia̍t kap Pa-san tōe í-gōa ,  Má-ná-se koh liam-khau tit-tio̍h cha̍p-hūn ê tōe , 6 In-ūi Má-ná-se hiah ê cha-bó͘-sun ,  tī Má-ná-se ê kiáⁿ-sun-tiong ,  tit-tio̍h gia̍p ,  Ki-lia̍t tōe sī sio̍k Má-ná-se kî-û ê kiáⁿ-sun , 7 Má-ná-se ê tōe-kài ,  tùi A-siat khí ,  kàu Sī-kiàm ê thâu-chêng ê Bi̍t-bí-tha ,  hit ê kài ǹg chiàⁿ-chhiú-pêng ,  kàu Ún-tha-phó͘-a khiā-khí ê peh-sìⁿ hia , 8 Tha-phó͘-a ê tōe kui Má-ná-se ;  to̍k-to̍k Má-ná-se ê kau-kài ê Tha-phó͘-a kui Í-hoat-liân ê kiáⁿ-sun , 9 I ê kài lo̍h-khì kàu Ka-ná hô ;  tī hô ê lâm-pêng ,  tī Má-ná-se hiah ê siâⁿ ê tiong-kan ,  chiah ê siâⁿ sī sio̍k Í-hoat-liân ;  Má-ná-se ê tōe-kài sī tī hô ê pak-sì ,  thàng-kàu hái ûi-chí , 10 Lâm sio̍k Í-hoat-liân ,  pak sio̍k Má-ná-se ,  ēng hái chòe i ê kài ;  pak-pêng kàu A-siat ,  tang-pêng kàu Í-sat-ka , 11 Má-ná-se tī Í-sat-ka kap A-siat ê kéng-lāi ,  ū Pek-siān kap i ê hiuⁿ-siā ,  Í-pek-liân kap i ê hiuⁿ-siā ,  Tô-jíⁿ khiā-khí ê peh-sìⁿ kap i ê hiuⁿ-siā ;  koh ū saⁿ só͘-chāi soaⁿ-tōe ,  chiū-sī Ún-to-jíⁿ kap i ê hiuⁿ-siā ,  Tha-la̍p khiā-khí ê peh-sìⁿ kap i ê hiuⁿ-siā ,  Bí-kiat-to khiā-khí ê peh-sìⁿ kap i ê hiuⁿ-siā , 12 Chóng-sī Má-ná-se ê kiáⁿ-sun bōe-ōe kóaⁿ-chhut hiah ê siâⁿ ê peh-sìⁿ ;  Ka-lâm lâng koat-ì beh tiàm tī hit ê tōe ; 13 kàu Í-sek-lia̍t lâng kiông-sēng ê sî chiū hō͘ Ka-lâm lâng chòe khó͘-kang ,  bô it-chīn kóaⁿ in chhut , 14 Iok-sek ê kiáⁿ-sun tùi Iok-su-a kóng ,  Iâ-hô-hoa pêng-sî sù-hok goán ,  goán chiū chiâⁿ-chòe tōa-cho̍k ,  lí siáⁿ-sū kan-ta ēng chi̍t-khau ê hūn-gia̍h hō͘ goán chòe-gia̍p ah?15 Iok-su-a tùi in kóng ,  Lín nā kó-jiân chiâⁿ-chòe tōa-cho̍k ,  Í-hoat-liân tōe tùi tī lín sī khah oe̍h-sòe ,  chiū lí thang chiūⁿ-khì chhiū-nâ ,  tī Pí-lī-sé lâng ,  Lī-hoa̍t-im lâng ê tōe ,  tī-hia ūi ka-kī lâi khai-khún , 16 Iok-sek ê kiáⁿ-sun kóng ,  Hit ê tōe bô kàu-gia̍h iông-ún goán ;  koh tiàm tī pîⁿ-iûⁿ ê Ka-lâm lâng ,  chiū-sī tiàm-tī Pek-siān kap i ê hiuⁿ-siā ,  kap tiàm Iâ-su-lia̍t pîⁿ-iûⁿ ê lâng ,  lóng ū thih-chhia , 17 Iok-su-a tùi Iok-sek ê ke ,  chiū-sī Í-hoat-liân kap Má-ná-se ê lâng ,  kóng ,  Lí sī tōa-cho̍k koh kiông-sēng ;  m̄-nā chi̍t-khau ê hūn-gia̍h , 18 soaⁿ-tōe iā beh kui lí ;  sui-jiân sī chhiū-nâ lí iā thang chhò i ;  i ê ke̍k-thâu iā beh sio̍k lí ;  Ka-lâm lâng sui-jiân ū thih-chhia ,  koh kiông-sēng ,  lí iā ōe kóaⁿ in chhut-khì , 
