1 Taⁿ tio̍h thiaⁿ Iâ-hô-hoa só͘ kóng--ê: Khí-lâi ,  lí tio̍h tī chiah ê soaⁿ ê bīn-chêng piān-lūn ,  hō͘ chiah ê soaⁿ-niá thiaⁿ-kìⁿ lí ê siaⁿ , 2 Chiah ê soaⁿ kap tōe kian-kò͘ ê kun-ki ah ,  tio̍h thiaⁿ Iâ-hô-hoa cheng-piān ê ōe ;  in-ūi Iâ-hô-hoa beh kap I ê peh-sìⁿ cheng-piān ,  koh beh kap Í-sek-lia̍t pâi chêng-lí , 3 Góa ê peh-sìⁿ ah ,  Góa bat tùi lí chòe sím-mi̍h? Góa ū sím-mi̍h hō͘ lí ûi-lân? lí thang tùi Góa chí-chhut , 4 Góa bat chhōa lí chhut Ai-ki̍p tōe ,  kiù-sio̍k lí thoat-lī chòe lô͘-châi ê chhù ;  chhe Mô͘-se A-lûn Bí-lī-àm tī lí ê bīn-chêng , 5 Góa ê peh-sìⁿ ah ,  lín tio̍h kì-tit Mô͘-ap ông Pa-le̍k só͘ kè-bô͘--ê ,  kap Pí-jíⁿ ê kiáⁿ Pa-lân ìn i ê ōe ,  tùi Si̍p-têng kàu Kiat-kah ê sū ,  thang hō͘ lín chai Iâ-hô-hoa só͘-kiâⁿ ê kong-gī , 6 Góa chiū-kūn Iâ-hô-hoa ,  kūi-pài chì-koâiⁿ ê Siōng-tè ,  tio̍h ēng sím-mi̍h ah? tio̍h ēng sio-chè á-sī móa-nî ê gû-á lâi chiū-kūn I ah?7 Iâ-hô-hoa hoaⁿ-hí chheng-chheng chiah ê kang-iûⁿ mah? á-sī bān-bān tiâu-khoe ê iû mah? góa tio̍h ūi ka-kī ê chōe-kòa hiàn góa ê tōa-kiáⁿ mah? ūi-tio̍h góa sim-lāi ê chōe-ok ,  hiàn góa pún-sin só͘ siⁿ ê mah?8 Lâng ah ,  I bat chí-sī lí sím-mi̍h sī hó ;  Iâ-hô-hoa ài lí sím-mi̍h? To̍k-to̍k ài lí kiâⁿ kong-gī ,  sim chûn lîn-bín ,  khiam-pi kap lí ê Siōng-tè saⁿ-kap kiâⁿ , 9 Iâ-hô-hoa ê siaⁿ tùi siâⁿ teh kiò ,  tì-hūi--ê beh kèng-ùi Lí ê miâ ,  lín tio̍h thiaⁿ koáiⁿ-á ,  iā chī-chūi tiāⁿ-tio̍h--i , 10 Pháiⁿ-lâng ê ke iáu ū put-gī ê chîⁿ mah? iáu ū khó-ò͘ⁿ ê sòe i-hoat mah?11 Góa nā ēng bô kong-tō ê thian-pêng ,  tē-á-lāi ū ké ê chhìn-thûi ,  kiám ōe sǹg chòe chheng-khì mah?12 Hiah-ê hó-gia̍h lâng móa-móa kiông-pō ,  khiā-khí ê peh-sìⁿ kóng pe̍h-chha̍t ōe ,  in ê chhùi-chi̍h khúi-khiat , 13 Só͘-í Góa phah lí ,  hō͘ lí siū tāng-siong ,  in-ūi lí ê chōe hō͘ lí hong-hòe , 14 Lí beh chia̍h ,  chóng-sī chia̍h bōe pá ;  lí ê khang-hu beh tī lí lāi-bīn ;  lí beh poaⁿ-sóa ,  chóng-sī bōe-ōe an-jiân tòa mi̍h-kiāⁿ khì ,  lí só͘ tòa-khì--ê ,  Góa lóng beh kau hō͘ to-kiàm , 15 Lí beh iā chéng ,  ia̍h bô thang siu-koah ;  ta̍h kaⁿ-ná ia̍h bô tit-tio̍h iû thang boah ;  ta̍h phû-tô ia̍h bô chiú thang lim , 16 In-ūi lí siú Àm-lī ê lu̍t-hoat ,  kap A-hap ê ke it-chhè ê só͘ kiâⁿ ,  sūn-thàn in ê kè-bô͘ ,  tì-kàu Góa hō͘ lí hong-hòe ,  hō͘ khiā-khí tī-hia ê peh-sìⁿ siū lâng thí-chhiò ;  lín iā beh tam-tng Góa ê peh-sìⁿ ê lêng-jio̍k , 
