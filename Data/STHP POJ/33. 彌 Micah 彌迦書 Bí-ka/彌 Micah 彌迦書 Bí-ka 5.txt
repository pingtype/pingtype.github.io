1 Sek-an chiâⁿ-tūi ê peh-sìⁿ ah ,  taⁿ lí chū-chi̍p chòe kun-tūi ;  i ûi-ûi kong-kek lán ;  in ēng koáiⁿ-á phah Í-sek-lia̍t sím-phòaⁿ-si ê chhùi-phóe , 2 Pek-lī-hêng Í-hoat-tha ah ,  lí tī Iû-tāi chiah ê hiuⁿ-siā-tiong chòe bî-sòe--ê ,  beh ū chi̍t-ê tùi lí hia chhut-lâi ,  tī Í-sek-lia̍t tiong-kan kā Góa chòe chiáng-koân--ê ;  i ê kun-goân tùi kó͘-chá ,  tùi tē-it khí-thâu chiū ū , 3 Só͘-í i beh chiong in kau hō͘ tùi-te̍k ,  kàu seng-sán ê hū-jîn-lâng siⁿ-kiáⁿ ;  hit-sî i só͘-chhun ê hiaⁿ-tī beh tò-lâi kui Í-sek-lia̍t , 4 I beh khiā-teh ,  óa-khò Iâ-hô-hoa ê koân-lêng ,  kap i ê Siōng-tè Iâ-hô-hoa ui-giâm ê miâ ,  lâi chhī i ê iûⁿ-kûn ;  in beh an-jiân khiā-khí ;  i beh chòe-tōa ,  kàu tōe ê ke̍k-thâu , 5 Chit ê lâng beh chòe lán ê pêng-an ;  A-su̍t ji̍p lán ê tōe-kài thún-ta̍h lán ê kiong-tiān ê sî ,  lán beh heng-khí chhit ê bo̍k-chiá ,  poeh ê siú-léng kong-kek i , 6 In beh ēng to-kiàm húi-hoāi A-su̍t tōe ,  kap Lêng-lio̍k ê tōe ,  tī i chhut-ji̍p ê só͘-chāi ;  A-su̍t ji̍p lán ê tōe ,  thún-ta̍h lán ê tōe-kài ê sî ,  i beh kiù lán thoat-lī , 7 Ngá-kok chhun ê lâng beh tī chōe-chōe kok ê peh-sìⁿ-tiong chhin-chhiūⁿ tùi Iâ-hô-hoa kàng-lo̍h ê lō͘-chúi ,  koh chhin-chhiūⁿ lūn-te̍k chháu ê hō͘ ,  m̄-bián óa-khò lâng ,  iā bô thèng-hāu sè-kan lâng , 8 Ngá-kok só͘ chhun ê lâng beh tī chōe-chōe kok ê peh-sìⁿ-tiong ,  chhin-chhiūⁿ chhiū-nâ-lāi pah-siù-tiong ê sai ,  iā chhin-chhiūⁿ sòe-chiah ióng ê sai tī iûⁿ-kûn-tiong ;  i nā keng-kè ,  chiū beh thún-ta̍h thiah-li̍h ,  bô lâng ōe kiù i , 9 Goān Lí ê chhiú kia̍h-khí tī Lí ê tùi-te̍k ê téng-bīn ,  goān Lí ê tùi-te̍k lóng siū chián-tû , 10 Iâ-hô-hoa kóng ,  Kàu hit-ji̍t ,  Góa beh tùi lí tiong-kan tû-khì lí ê bé ,  húi-hoāi lí ê chhia , 11 Góa beh húi-bia̍t lí ê tōe-hng chiah ê siâⁿ ,  chhia-tó lí it-chhè ê ōe-só͘ , 12 Góa iā beh tû-khì lí chhiú-tiong ê siâ-su̍t ,  tī lí hia bô koh ū chiam-pok--ê , 13 Góa beh tùi lí tiong-kan tû-bia̍t tiau-khek ê ngó͘-siōng kap thiāu-siōng ,  lí chiū bô koh kūi-pài ka-kī ê chhiú só͘ chō--ê , 14 Góa beh tùi lí tiong-kan pu̍ih-chhut lí chiah ê chhâ-thiāu ,  koh húi-bia̍t lí chiah ê siâⁿ , 15 Góa beh hoat-chhut tōa siū-khì ,  lâi pò-èng hiah ê bô sūn-thàn ê kok , 
