1 Góa ū chai-ē ah ,  góa chhin-chhiūⁿ hē-thiⁿ ê ké-chí siu-sêng-liáu ê sî ,  koh chhin-chhiūⁿ bán phû-tô só͘ chhun ê lân-san lia̍p ,  bô kui-pha thang chia̍h ;  góa ê sim him-bō͘ khí-thâu-se̍k ê bû-hoa-kó , 2 Tōe-chiūⁿ khiân-sêng ê lâng sí-bô ,  tī lâng ê tiong-kan bô chèng-ti̍t--ê ;  in lóng bâi-ho̍k beh thâi-sí lâng ,  ēng lô-bāng tng i ê hiaⁿ-tī , 3 In ê chhiú choan-choan chòe pháiⁿ ,  siú-léng kap sím-phòaⁿ-si thó pò͘-lō͘ ,  tōa koaⁿ-oân thò͘-chhut i sim-lāi ê su-io̍k ,  saⁿ-kap chó͘-chit pháiⁿ , 4 In tiong-kan tē-it hó--ê ,  chhin-chhiūⁿ chi̍t-lê ,  tē-it chèng-ti̍t--ê chhin-chhiūⁿ lî-pa ê chhì-á ;  lí ê siú-bāng--ê só͘ kóng ê ji̍t ,  chiū-sī lí siū hêng-hoa̍t ê ji̍t ,  kūn--lah ;  in ê bê-loān kàu lah , 5 Bo̍h-tit óa-khò tâng-phōaⁿ ,  bo̍h-tit sìn chhin-bi̍t ê pêng-iú ;  tio̍h iok-sok lí ê chhùi ,  bo̍h-tit tùi só͘ thiàⁿ ê bó͘ kóng-khí , 6 In-ūi kiáⁿ biáu-sī lāu-pē ,  cha-bó͘-kiáⁿ ngó͘-ge̍k lāu-bú ,  sim-pū ngó͘-ge̍k ta-ke ;  lâng ê tùi-te̍k ,  chiū-sī i ke-lāi ê lâng , 7 Nā-sī góa ,  góa beh ǹg-bāng Iâ-hô-hoa ,  ia̍h beh thèng-hāu kiù góa ê Siōng-tè ;  góa ê Siōng-tè beh thiaⁿ góa , 8 Góa ê tùi-te̍k ah ,  bo̍h-tit in-ūi góa lâi hoaⁿ-hí ;  góa sui-jiân poa̍h-tó ,  beh koh khí-lâi ;  góa chē tī o͘-àm ,  Iâ-hô-hoa chòe góa ê kng , 9 Góa beh jím-siū Iâ-hô-hoa ê siū-khì ,  in-ūi góa tek-chōe I: thèng-hāu I piān-hō͘ góa ê àn ,  kā góa phòaⁿ-toàn ;  I beh chhōa góa chhut-lâi kàu tī kng-bêng ,  góa iā beh khòaⁿ-kìⁿ I ê kong-gī , 10 Hit-sî góa ê tùi-te̍k ,  chiū-sī bat tùi góa kóng ,  Iâ-hô-hoa lí ê Siōng-tè tī toh-lo̍h--ê ,  i chi̍t-ē khòaⁿ-kìⁿ ,  chiū tōa-tōa kiàn-siàu ,  góa beh chhin-ba̍k khòaⁿ-kìⁿ i ;  i beh siū thún-ta̍h ,  chhin-chhiūⁿ ke-lō͘ ê thô͘-bê , 11 Khí lí ê siâⁿ-chhiûⁿ ê ji̍t kàu lah ,  hit-ji̍t lí ê tōe-kài beh khui-khoah , 12 Hit-ji̍t in beh tùi A-su̍t kàu Ai-ki̍p chiah ê siâⁿ ,  tùi Ai-ki̍p kàu Tōa-hô ,  tùi chit ê hái kàu hit ê hái ,  tùi chit ê soaⁿ kàu hit ê soaⁿ ,  lóng beh kui-óa , 13 Chóng-sī tōe beh in-ūi khiā-khí ê peh-sìⁿ ê iân-kò͘ lâi pha-hng ,  sī in kiâⁿ-chòe ê kiat-kó , 14 Kiû Lí ēng Lí ê koáiⁿ-á chhī Lí ê peh-sìⁿ ,  chiū-sī Lí ê sán-gia̍p ê iûⁿ-kûn ,  tī Ka-bi̍t soaⁿ ka-kī tiàm tī chhiū-nâ-lāi--ê ,  chhī in tī Pa-san kap Ki-lia̍t ,  chhin-chhiūⁿ chá-sî chi̍t-iūⁿ , 15 Góa beh hián-chhut kî-sū hō͘ i khòaⁿ ,  chhin-chhiūⁿ lí chhut Ai-ki̍p tōe ê sî chi̍t-iūⁿ , 16 Lia̍t-pang khòaⁿ-kìⁿ chiū beh ūi ka-kī ê sè-le̍k kiàn-siàu ;  in beh ēng chhiú ng chhùi ;  in ê hī-khang iā beh chhàu-lâng , 17 In beh chī thô͘-hún chhin-chhiūⁿ chôa ;  chhin-chhiūⁿ tī thô͘-kha teh sô ê mi̍h ,  ngia̍uh-ngia̍uh-chhoah chhut i ê khang ;  in beh kiaⁿ-hiâⁿ lâi kui lán ê Siōng-tè Iâ-hô-hoa ,  koh in-ūi Lí lâi kiaⁿ-hiâⁿ , 18 Siōng-tè ah ,  chī-chūi chhin-chhiūⁿ Lí ,  sī sià-bián chōe-kòa ,  khoan-sù I só͘ chhun ê peh-sìⁿ ê kè-sit--ê? I bô éng-éng khǹg siū-khì ,  in-ūi I hoaⁿ-hí lîn-bín , 19 I beh oa̍t-tńg lîn-bín lán ;  I ta̍h lán ê chōe-ok tī kha-ē ;  Lí beh chiong in it-chhè ê chōe-ok ,  hiat tī chhim-hái , 20 Lí beh chiàu kó͘-chá só͘ tùi goán ê lia̍t-chó͘ chiù-chōa--ê ,  si sêng-si̍t tī Ngá-kok ,  kiâⁿ chû-ài tī A-pek-la̍h-hán , 
