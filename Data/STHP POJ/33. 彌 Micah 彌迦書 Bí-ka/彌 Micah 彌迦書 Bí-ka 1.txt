1 Iâ-hô-hoa ê ōe lîm-kàu Mô͘-lī-sa lâng Bí-ka ,  chiū-sī tī Iû-tāi Ông Iok-thán ,  A-hap-su ,  Hi-se-ka ê sî ,  só͘ khòaⁿ-kìⁿ lūn-kàu Sat-má-lī-a kap Iâ-lō͘-sat-léng ê sū , 2 Chiah ê peh-sìⁿ ah ,  lín lóng tio̍h thiaⁿ ;  tōe kap kî-tiong só͘-ū--ê ,  ia̍h tio̍h àⁿ hī-khang ;  Chú Iâ-hô-hoa ,  chiū-sī tùi I ê sèng-tiān chhut--lâi ê Chú ,  beh kan-chèng lín ê m̄-tio̍h , 3 Khòaⁿ ah ,  Iâ-hô-hoa tùi I ê só͘-chāi chhut-lâi ,  I beh kàng-lîm ,  ta̍h tī tōe koâiⁿ ê só͘-chāi , 4 Chèng soaⁿ tī I ê ē-bīn siau-iûⁿ ;  chèng soaⁿ-kok lī-khui ,  chhin-chhiūⁿ la̍h óa-kūn hé ,  chhin-chhiūⁿ chúi lâu-lo̍h soaⁿ-phiâⁿ , 5 Che lóng-sī in-ūi Ngá-kok ê chōe-kòa ,  Í-sek-lia̍t-ke ê chōe-ok ;  Ngá-kok ê chōe-kòa sī sím-mi̍h? kiám-m̄-sī Sat-má-lī-a mah? Iû-tāi ê soaⁿ-thâu-tôaⁿ sī sím-mi̍h? kiám-m̄-sī Iâ-lō͘-sat-léng mah?6 Só͘-í Góa beh hō͘ Sat-má-lī-a piàn-chòe chhân--nih ê thô͘-tui ,  koh chòe chèng phû-tô ê só͘-chāi ;  ia̍h beh chiong i ê chio̍h-thâu piàⁿ-lo̍h soaⁿ-kok-tiong ,  lâi lō͘-chhut i ê tōe-ki , 7 I it-chhè tiau-khek ê ngó͘-siōng beh siū phah-chhùi ,  i só͘ tit-tio̍h lâng sàng ê châi-bu̍t ,  beh hō͘ hé sio--khì ,  só͘-ū ê pu̍t ,  Góa beh hō͘ i hong-hòe ;  in-ūi i ēng chhiong-ki ê kang-chîⁿ lâi chek-chū ,  āu-lâi beh kui tī chhiong-ki chòe kang-chîⁿ , 8 In-ūi án-ni ,  Góa beh tōa-siaⁿ thî-khàu ,  chhiah-sin lō͘-thé lâi kiâⁿ ;  koh beh âu-kiò chhin-chhiūⁿ soaⁿ-káu ,  ai-siong chhin-chhiūⁿ tô-chiáu , 9 In-ūi i ê siong bōe i-tit ;  chit ê sū í-keng kūn Iû-tāi ê só͘-chāi ,  kàu Góa ê peh-sìⁿ ê siâⁿ-mn̂g ,  chiū-sī Iâ-lō͘-sat-léng , 10 Bo̍h-tit pò-kò tī Ka-te̍k ,  lóng bo̍h-tit thî-khàu ;  góa tī Pek-a-hut-la̍h kō tī tîn-ai ê tiong-kan , 11 Sa-húi khiā-khí ê peh-sìⁿ ah ,  lín tio̍h thǹg-theh kiàn-siàu kè-khì ;  Sat-lâm khiā-khí ê peh-sìⁿ bô chhut--lâi ;  Pek-í-siat lâng thî-khàu ,  hō͘ lín bô só͘-chāi thang hioh-kha , 12 Má-lu̍t khiā-khí ê peh-sìⁿ khó͘-sim him-bō͘ hok-khì ,  in-ūi chai-ē tùi Iâ-hô-hoa hia kàu Iâ-lō͘-sat-léng ê siâⁿ-mn̂g , 13 La̍h-kiat khiā-khí ê peh-sìⁿ ah ,  tio̍h ēng chhia thò gâu-cháu ê bé ;  i chòe Sek-an ê peh-sìⁿ hoān-chōe ê khí-thâu ;  Í-sek-lia̍t ê chōe-kòa ,  tī lí hia hoat-hiān , 14 Só͘-í lí tio̍h ēng lé-mi̍h kā Mô͘-lī-siat-ka-te̍k sòng-hêng ;  A-kek-sek chiah ê ke ,  beh ēng khúi-kè khoán-thāi Í-sek-lia̍t chiah ê ông , 15 Má-lī-sa khiā-khí ê peh-sìⁿ ah ,  góa beh hō͘ sêng-siū lí ê gia̍p--ê ,  kàu lí hia ;  Í-sek-lia̍t ê êng-kng beh kàu A-tō͘-lân , 16 Lí tio̍h ūi lí só͘ hoaⁿ-hí ê kiáⁿ ,  thì lí ê thâu-mn̂g ,  hō͘ i kng khō-khō ,  bô chhun pòaⁿ-ki ,  chhin-chhiūⁿ chhàu-thâu ê eng-chiáu ;  in-ūi in lóng siū-lia̍h lī-khui lí , 
