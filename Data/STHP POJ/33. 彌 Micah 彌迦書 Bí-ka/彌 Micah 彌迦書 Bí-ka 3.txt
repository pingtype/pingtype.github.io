1 Góa kóng ,  Ngá-kok chiah ê siú-léng ,  Í-sek-lia̍t-ke chiah ê koaⁿ-tiúⁿ ah ,  lín tio̍h thiaⁿ ;  lín kiám-m̄-tio̍h chai-iáⁿ kong-pêng mah?2 Lín oàn-hūn hó ài pháiⁿ ;  pak lâng ê phê ,  tùi in ê kut thek-bah , 3 Ia̍h chia̍h Góa ê peh-sìⁿ ê bah ,  pak in ê phê ,  at-chi̍h in ê kut-thâu ,  chhiat kui-tè ,  chhin-chhiūⁿ beh lo̍h e ,  koh chhin-chhiūⁿ tiáⁿ-lāi ê bah , 4 Hit-sî in beh kiû-kiò Iâ-hô-hoa ,  nā-sī I bô beh ìn in ;  hit-sî I beh chiàu in só͘ kiâⁿ ê pháiⁿ-tāi ,  tùi in ng-bīn , 5 Iâ-hô-hoa lūn-kàu hiah-ê hō͘ Góa ê peh-sìⁿ kiâⁿ chhò-lō͘ ê sian-ti án-ni kóng ,  in ê chhùi-khí nā ū mi̍h thang pō͘ ,  chiū kiò kóng ,  Pêng-an ah ;  lâng nā bô ēng mi̍h that in ê chhùi ,  in chiū pī-pān kau-chiàn kong-kek i , 6 Só͘-í lín beh tú-tio̍h àm-mî ,  tì-kàu bōe khòaⁿ-kìⁿ īⁿ-siōng ;  koh beh tú-tio̍h o͘-àm ,  tì-kàu bōe chiam-pok ;  hiah ê sian-ti beh tú-tio̍h chhin-chhiūⁿ ji̍t-lo̍h ,  ia̍h tú-tio̍h ji̍t--sî piàn o͘-àm , 7 Hit-sî sian-kiàn--ê kiàn-siàu ,  chiam-pok--ê làu-khùi ;  lóng beh ng in ê chhùi-tûn ;  in-ūi Siōng-tè bô thiaⁿ in , 8 Nā-sī góa ,  góa tùi Iâ-hô-hoa ê Sîn ū khùi-la̍t ,  ū kong-pêng ,  ū châi-lêng móa-móa ,  thang tùi Ngá-kok kóng-bêng i ê kè-sit ,  tùi Í-sek-lia̍t chí-chhut i ê chōe-ok , 9 Ngá-kok ê siú-léng ,  Í-sek-lia̍t-ke ê koaⁿ-tiúⁿ ,  oàn-hūn kong-pêng ,  óng-khut chèng-ti̍t--ê ah ,  lín tio̍h thiaⁿ , 10 In ēng huih kiàn-li̍p Sek-an ,  ēng chōe-ok khí-chō Iâ-lō͘-sat-léng , 11 In ê siú-léng ūi-tio̍h pò͘-lō͘ lâi sím-phòaⁿ ,  in ê chè-si ūi-tio̍h kang-chîⁿ lâi kà-sī ,  in ê sian-ti ūi-tio̍h gûn lâi chiam-pok ;  in iáu-kú óa-khò Iâ-hô-hoa ,  kóng ,  Iâ-hô-hoa kiám-bô tī lán tiong-kan mah? chai-ē bô lîm-kàu lán , 12 Só͘-í in-ūi lín ê iân-kò͘ ,  Sek-an beh hō͘ lâng lôe ,  chhin-chhiūⁿ chhân-hn̂g ,  Iâ-lō͘-sat-léng beh piàn-chòe thô͘-tui ,  chit ê tiān ê soaⁿ beh chhin-chhiūⁿ chhiū-nâ koâiⁿ ê só͘-chāi , 
