1 Thê-ko-a bo̍k-chiá-tiong A-mô͘-sū ê ōe ,  Chiah ê ōe chiū-sī tī Iû-tāi ông O͘-se-a nî-kan ,  Í-sek-lia̍t ông Iok-hat ê kiáⁿ Iâ-lô-pho-àm ê nî-kan ,  tōe-tāng í-chêng nn̄g-nî ,  só͘ khòaⁿ-kìⁿ koan-hē Í-sek-lia̍t ê sū , 2 I kóng ,  Iâ-hô-hoa tùi Sek-an âu-kiò ,  tùi Iâ-lō͘-sat-léng chhut I ê siaⁿ ;  bo̍k-chiá ê chháu-tiûⁿ pi-ai ,  Ka-bi̍t ê soaⁿ-téng ko͘-tâ , 3 Iâ-hô-hoa án-ni kóng ,  Ūi-tio̍h Tāi-má-sek hoān-chōe kàu saⁿ-pái ,  ia̍h kàu sì-pái ,  Góa bô beh bián i ê hêng-hoa̍t ;  in-ūi i ēng phah gō͘-kak ê thih-khì phah Ki-lia̍t , 4 Góa beh kàng-hé tī Hap-siat ê ke ,  sio-bia̍t Piān-hap-ta̍t ê kiong-tiān , 5 Góa beh chám-tn̄g Tāi-má-sek ê mn̂g-kông ,  chián-tû A-bûn pîⁿ-iûⁿ khiā-khí ê peh-sìⁿ ,  kap Pek-i-tiân chiáng-koân-pèng--ê ;  A-lân lâng beh siū-lia̍h kàu Kiat-jíⁿ ;  che sī Iâ-hô-hoa kóng--ê , 6 Iâ-hô-hoa án-ni kóng ,  Ūi-tio̍h Ka-sat hoān-chōe kàu saⁿ-pái ,  ia̍h kàu sì-pái ,  Góa bô beh bián i ê hêng-hoa̍t ;  in-ūi in lia̍h kui-cho̍k ê peh-sìⁿ kau hō͘ Í-tong , 7 Góa beh kàng-hé tī Ka-sat ê siâⁿ-chhiûⁿ ,  sio-bia̍t i ê kiong-tiān , 8 Góa beh chián-tû A-si̍t-tu̍t khiā-khí ê peh-sìⁿ ,  kap A-si̍t-ki-lûn chiáng-koân-pèng--ê ;  ia̍h beh oa̍t-tńg chhiú kong-kek Í-kek-lûn ;  Hui-lī-sū lâng só͘ chhun--ê ,  beh lóng bia̍t-bô ;  che sī Chú Iâ-hô-hoa kóng--ê , 9 Iâ-hô-hoa án-ni kóng ,  Ūi-tio̍h Chhui-lô hoān-chōe kàu saⁿ-pái ,  ia̍h kàu sì-pái ,  Góa bô beh bián i ê hêng-hoa̍t ;  in-ūi in chiong kui-cho̍k ê peh-sìⁿ kau hō͘ Í-tong ,  ia̍h bô kì-liām hiaⁿ-tī ê bêng-iok , 10 Góa beh kàng-hé tī Chhui-lô ê siâⁿ-chhiûⁿ ,  sio-bia̍t i ê kiong-tiān , 11 Iâ-hô-hoa án-ni kóng ,  Ūi-tio̍h Í-tong hoān-chōe kàu saⁿ-pái ,  ia̍h kàu sì-pái ,  Góa bô beh bián i ê hêng-hoa̍t ;  in-ūi i kia̍h-to tui-jip i ê hiaⁿ-tī ,  lóng bô lîn-bín ;  i ê siū-khì béng-lia̍t ,  hoat-chhut bô soah ,  éng-oán khǹg siū-khì , 12 Góa beh kàng-hé tī Thê-bān ,  sio-bia̍t Pho-su-la̍h ê kiong-tiān , 13 Iâ-hô-hoa án-ni kóng ,  Ūi-tio̍h A-bûn-cho̍k hoān-chōe kàu saⁿ-pái ,  ia̍h kàu sì-pái ,  Góa bô beh bián i ê hêng-hoa̍t ;  in-ūi in phòa-khui Ki-lia̍t ū sin-īn ê hū-jîn-lâng ,  beh khui-khoah in ê kéng-kài , 14 Góa beh tī kau-chiàn hoah-hiàm ê ji̍t ,  kńg-lê-hong kông-hong ê ji̍t ,  khí-hé tī La̍h-pa ê siâⁿ-chhiûⁿ ,  sio-bia̍t i ê kiong-tiān , 15 In ê ông kap i hiah ê siú-léng ,  beh chòe chi̍t-ē hō͘ lâng lia̍h-khì ;  che sī Iâ-hô-hoa kóng--ê , 
