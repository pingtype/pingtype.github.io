1 Iâ-hô-hoa án-ni kóng ,  Ūi-tio̍h Mô͘-ap hoān-chōe kàu saⁿ-pái ,  ia̍h kàu sì-pái ,  Góa bô beh bián i ê hêng-hoa̍t ;  in-ūi i chiong Í-tong ông ê kut-thâu sio chòe he , 2 Góa beh kàng-hé tī Mô͘-ap ,  sio-bia̍t Ka-lio̍k ê kiong-tiān ;  Mô͘-ap beh tī hōa-hōa-háu hoah-hiàm pûn sàu-kak ê tiong-kan sí-bô , 3 Góa beh tùi i ê tiong-kan chián-tû sím-phòaⁿ-si ,  sòa thâi-sí in it-chhè ê siú-léng ;  che sī Iâ-hô-hoa kóng--ê , 4 Iâ-hô-hoa án-ni kóng ,  Ūi-tio̍h Iû-tāi lâng hoān-chōe kàu saⁿ-pái ,  ia̍h kàu sì-pái ,  Góa bô beh bián i ê hêng-hoa̍t ;  in-ūi in khì-sak Iâ-hô-hoa ê kà-sī ,  bô chun-siú I ê lu̍t-lē ;  in ê lia̍t-chó͘ só͘ thàn ê hu-ké hō͘ in kiâⁿ bê-lō͘ , 5 Góa beh kàng-hé tī Iû-tāi ,  sio-bia̍t Iâ-lō͘-sat-léng ê kiong-tiān , 6 Iâ-hô-hoa án-ni kóng ,  Ūi-tio̍h Í-sek-lia̍t lâng hoān-chōe kàu saⁿ-pái ,  ia̍h kàu sì-pái ,  Góa bô beh bián i ê hêng-hoa̍t ;  in-ūi in bōe gī-lâng lâi tit-tio̍h gûn ,  bōe sòng-hiong lâng lâi tit-tio̍h chi̍t-siang ôe , 7 Sòng-hiong lâng thâu-khak-téng ê tîn-ai ,  sī in só͘ ì-ài ,  óng-khut un-jiû ê lâng ê lí-lō͘ ;  pē-kiáⁿ saⁿ-kap chhin-kūn chi̍t ê siàu-liân ê hū-jîn-lâng ,  tì-kàu siat-to̍k Góa ê sèng-miâ , 8 In tī ta̍k ê tôaⁿ-piⁿ tó tī lâng chòe chún-tǹg ê saⁿ ;  koh tī in ê Siōng-tè ê chhù-lāi lim siū-hoa̍t ê lâng ê chiú , 9 Góa tùi in ê bīn-chêng tû-bia̍t A-mô͘-lī lâng ,  hiah ê lâng koâiⁿ-tōa chhin-chhiūⁿ pek-hiuⁿ-chhiū ,  ióng chhin-chhiūⁿ siōng-chhiū ;  chóng-sī Góa téng-bīn bia̍t i ê ké-chí ,  ē-bīn choa̍t-tn̄g i ê kun , 10 Góa iā tòa lín tùi Ai-ki̍p tōe chiūⁿ-lâi ,  tī khòng-iá chhōa lín sì-cha̍p nî ,  hō͘ lín tit-tio̍h A-mô͘-lī lâng ê tōe chòe-gia̍p , 11 Góa tùi lín ê kiáⁿ-jî tiong-kan heng-khí sian-ti ,  koh tùi lín ê siàu-liân lâng ê tiong-kan heng-khí Ná-sè-jíⁿ ;  Í-sek-lia̍t lâng ah ,  kiám-m̄-sī án-ni mah? che sī Iâ-hô-hoa kóng--ê , 12 Chóng-sī lín hō͘ Ná-sè-jíⁿ lim chiú ,  hoan-hù sian-ti kóng ,  Bo̍h-tit kóng sian-ti ōe , 13 Khòaⁿ ah ,  tī lín só͘ tiàm ê tōe ,  Góa beh teh lín lo̍h--khì ;  chhin-chhiūⁿ chng-móa tiū-khún ê chhia teh-tāng chi̍t-iūⁿ , 14 Gâu-cháu-ê bōe-ōe tô-thoat ;  ióng-chòng--ê bô la̍t-bé ,  ióng-béng--ê bōe-ōe ka-kī kiù sìⁿ-miā ; 15 kia̍h-keng--ê bōe-ōe khiā-chāi ;  kha-pō͘ kín--ê bōe-ōe ka-kī kiù ;  khiâ-bé--ê bōe-ōe ka-kī kiù-miā , 16 Kàu hit-ji̍t ,  ióng-sū-tiong ū tám-le̍k--ê beh thǹg-chhiah-theh tô-cháu ;  che sī Iâ-hô-hoa kóng--ê , 
