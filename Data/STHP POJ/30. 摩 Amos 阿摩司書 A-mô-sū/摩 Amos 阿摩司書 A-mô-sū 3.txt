1 Í-sek-lia̍t lâng ah ,  tio̍h thiaⁿ Iâ-hô-hoa só͘ kóng kong-kek lín ê ōe ,  chiū-sī kong-kek Góa só͘ chhōa chhut Ai-ki̍p tōe ê choân-ke ê ōe , 2 Tī tōe-chiūⁿ bān-cho̍k-tiong ,  Góa chí-ū bat lín ;  só͘-í Góa beh pān lín it-chhè ê chōe-kòa , 3 Nn̄g-lâng nā bô saⁿ-iok ,  kiám ōe saⁿ-kap kiâⁿ?4 Sai nā bô kā-tio̍h mi̍h ,  kiám ōe tī chhiū-nâ-lāi háu mah? Sòe chiah ióng ê sai nā bô só͘ tit-tio̍h ,  kiám ōe tùi hia̍t-lāi chhut-siaⁿ mah?5 Nā bô tiuⁿ oa̍h-tauh ,  chiáu-á kiám ōe hām-lo̍h tōe-chiūⁿ ê lô-bāng mah? lô-bāng nā bô só͘ tit-tio̍h ,  kiám ōe tùi tōe-chiūⁿ hoan-khí-lâi mah?6 Siâⁿ-lāi nā pûn sàu-kak ,  peh-sìⁿ kiám bô kiaⁿ-hiâⁿ mah? Chai-ē nā kàu chi̍t ê siâⁿ ,  kiám-m̄-sī Iâ-hô-hoa só͘ kàng-lo̍h--ê mah?7 Chú Iâ-hô-hoa ,  nā bô ēng I pì-bi̍t ê ì-sù chí-sī I ê lô͘-po̍k chiah ê sian-ti ,  chiū lóng bô só͘ kiâⁿ , 8 Sai teh háu ,  chī-chūi bô kiaⁿ? Chú Iâ-hô-hoa í-keng kóng ,  chī-chūi bô kóng sian-ti ê ōe?9 Tio̍h tī A-si̍t-tu̍t ê kiong-tiān ,  kap Ai-ki̍p tōe ê kiong-tiān ,  pò-iông kóng ,  Lín tio̍h chū-chi̍p tī Sat-má-lī-a chiah ê soaⁿ ,  chiū khòaⁿ-kìⁿ kî-tiong ê tōa jiáu-loān ,  kap hit lāi-bīn pō-gio̍k ê sū , 10 In-ūi in bōe-hiáu-tit kiâⁿ chèng-ti̍t ,  chiū-sī ēng kiông-pō kap chhiúⁿ-kiap ê mi̍h ,  chek-chū tī in ê kiong-tiān-lāi: che sī Iâ-hô-hoa kóng--ê , 11 Só͘-í Chú Iâ-hô-hoa án-ni kóng ,  Beh ū tùi-te̍k lâi ûi-khùn chit ê tōe ,  hō͘ lí ê sè-le̍k soe-bî ,  chhiúⁿ lí ê kiong-tiān , 12 Iâ-hô-hoa án-ni kóng ,  Chhin-chhiūⁿ bo̍k-chiá tùi sai ê chhùi ,  chhiúⁿ-chhut nn̄g-ki kha ,  á-sī pòaⁿ-tè hī-á ,  án-ni tiàm Sat-má-lī-a ê Í-sek-lia̍t lâng ,  the tī bîn-chhn̂g-kak ,  á-sī chhu siù-hoe-thán ê bîn-chhn̂g--ê ,  in ê tit-tio̍h kiù ,  ia̍h put-kò sī án-ni , 13 Chú Iâ-hô-hoa ,  bān-kun ê Siōng-tè ,  kóng ,  Lín tio̍h thiaⁿ chit ê ōe ,  ia̍h tio̍h kan-chèng tī Ngá-kok ke , 14 Góa pān Í-sek-lia̍t chōe-kòa ê ji̍t ,  iā beh pān Pek-te̍k-lī ê chè-tôaⁿ ;  tôaⁿ-kak beh siū chhò-chi̍h ,  tūi-lo̍h tōe , 15 Góa beh húi i tang-thiⁿ ê chhù ,  hē-thiⁿ ê chhù ;  chhiūⁿ-gê ê chhù iā beh húi-bia̍t ,  tōa-chhù ia̍h lóng bô--khì ;  che sī Iâ-hô-hoa kóng--ê , 
