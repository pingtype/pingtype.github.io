1 Lín Pa-san ê gû-bú ,  tiàm-tī Sat-má-lī-a soaⁿ--ê ,  tio̍h thiaⁿ chit ê ōe ;  lín khi-hū sòng-hiong lâng ,  ap-chè kan-khó͘ lâng ,  tùi in ê tiōng-hu kóng ,  Phâng-chiú lâi hō͘ goán lim , 2 Chú Iâ-hô-hoa kí ka-kī ê sèng lâi chiù-chōa kóng ,  Khòaⁿ ah ,  ji̍t-chí beh lîm-kàu lín ,  lâng beh ēng kau lia̍h lín khì ,  ēng tiò-hî-kau lia̍h lín só͘ chhun--ê khì , 3 Lín ta̍k-lâng beh tùi phòa-khiah ti̍t-ti̍t chìn-chêng khì ,  cháu-ji̍p Hap-bûn ;  che sī Iâ-hô-hoa kóng--ê , 4 Lín khì Pek-te̍k-lī hoān-chōe ,  kàu Kiat-kah ke-thiⁿ lín ê chōe ;  ta̍k chá-khí hiàn lín ê chè-mi̍h ,  múi saⁿ-ji̍t hiàn lín ê cha̍p-hūn-chi̍t ; 5 ia̍h hiàn ū-kàⁿ ê mi̍h chòe siā-un-chè ,  chiong kam-sim-chè lâi pò-iông soan-thoân ;  Í-sek-lia̍t lâng ah ,  che sī lín só͘ hoaⁿ-hí--ê ;  Chú Iâ-hô-hoa kóng i lah , 6 Góa hō͘ lín tī ta̍k ê siâⁿ-lāi chhùi-khí lóng bô mi̍h thang pō͘ ,  tī lín ê ta̍k só͘-chāi khiàm-kheh bí-niû ;  lín iáu-kú bô kui-ǹg Góa ;  che sī Iâ-hô-hoa kóng--ê , 7 Tī siu-koah í-chêng saⁿ ge̍h-ji̍t ,  Góa kìm-chí lo̍h-hō͘ tī lín hia ;  Góa lo̍h-hō͘ tī chit ê siâⁿ ,  bô lo̍h-hō͘ tī hit ê siâⁿ ;  chit só͘-chāi ū hō͘ ,  hit só͘-chāi bô hō͘ ,  chiū ko͘-tâ , 8 Án-ni nn̄g-saⁿ ê siâⁿ ê lâng ,  sì-kòe tian kàu chi̍t ê siâⁿ chhē-chúi ,  ia̍h bô thang chí-khoah ;  lín iáu-kú bô kui-ǹg Góa ;  che sī Iâ-hô-hoa kóng--ê , 9 Góa ēng ko͘-tâ hiú-nōa kong-kek lín ;  lín ê hn̂g ê chhut-sán ,  lín ê phû-tô-hn̂g ,  bû-hoa-kó chhiū ,  kaⁿ-ná-chhiū ,  lóng hō͘ chián-thâng chia̍h--khì ;  lín iáu-kú bô kui-ǹg Góa ;  che sī Iâ-hô-hoa kóng--ê , 10 Góa kàng un-e̍k tī lín tiong-kan ,  chhin-chhiūⁿ tī Ai-ki̍p ê khoán ;  ēng to thâi-sí lín ê siàu-liân lâng ;  lín hiah ê bé hō͘ lâng khan--khì ,  iâⁿ-lāi ê chhàu-bī chhèng kàu lín ê phīⁿ-khang ;  lín iáu-kú bô kui-ǹg Góa ;  che sī Iâ-hô-hoa kóng--ê , 11 Góa chhia-tó lín tiong-kan kúi-nā ê siâⁿ ,  chhin-chhiūⁿ Siōng-tè chhia-tó Só͘-to-má Gô-mô͘-la̍h chi̍t-iūⁿ ,  lín chhin-chhiūⁿ chi̍t-tè-á chhâ tùi hé-tiong thiu--chhut-lâi ;  lín iáu-kú bô kui-ǹg Góa ;  che sī Iâ-hô-hoa kóng--ê , 12 Í-sek-lia̍t ah ,  só͘-í Góa beh án-ni khoán-thāi lí ;  ūi-tio̍h Góa beh án-ni khoán-thāi lí ,  Í-sek-lia̍t ah ,  lí tio̍h pī-pān lâi kìⁿ lí ê Siōng-tè , 13 Hit ê chhòng-soaⁿ chō-hong ,  chiong I ê sim-ì chí-sī lâng ,  hō͘ chá-khí-sî piàn-chòe o͘-àm ,  kha ta̍h tī tōe--nih koâiⁿ ê só͘-chāi--ê ,  I ê miâ chiū-sī bān-kun ê Siōng-tè Iâ-hô-hoa , 
