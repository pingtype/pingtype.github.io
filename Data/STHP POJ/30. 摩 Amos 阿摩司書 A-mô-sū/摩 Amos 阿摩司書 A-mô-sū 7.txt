1 Chú Iâ-hô-hoa hō͘ góa khòaⁿ-kìⁿ chi̍t-hāng ;  khòaⁿ ah ,  kā ông koah-chháu liáu-āu ,  chháu koh hoat-siⁿ ;  tú-á koh hoat ê sî ,  I hō͘ chháu-meh chhut , 2 Chháu-meh chia̍h-oân hit ê kéng-lāi chhiⁿ-chhùi ê mi̍h ,  góa chiū kóng ,  Chú Iâ-hô-hoa ah ,  kiû Lí sià-bián ;  Ngá-kok thái-thó khiā-ōe-tiâu ah? in-ūi i sī bî-sòe , 3 Iâ-hô-hoa ūi chit ê sū thè-hóe ;  Iâ-hô-hoa koh kóng ,  Chit ê sū bô beh chiâⁿ , 4 Chú Iâ-hô-hoa koh hō͘ góa khòaⁿ-kìⁿ chi̍t-hāng ;  khòaⁿ ah ,  Chú Iâ-hô-hoa kiò hé lâi chek-hoa̍t ;  hé it-chīn sio chhim-ian ,  ia̍h beh thun-chia̍h tōe ; 5 góa chiū kóng ,  Chú Iâ-hô-hoa ah ,  kiû Lí thêng-chí ;  Ngá-kok thái-thó khiā-ōe-tiâu ah? in-ūi i sī bî-sòe , 6 Iâ-hô-hoa ūi chit ê sū thè-hóe ;  Chú Iâ-hô-hoa koh kóng ,  Chit ê sū iā bô beh chiâⁿ , 7 I koh hō͘ góa khòaⁿ-kìⁿ chi̍t-hāng ;  khòaⁿ ah ,  ū chi̍t-chōa chhiûⁿ sī chiàu chîn-sòaⁿ khí--ê ;  Chú khiā tī hit téng-bīn ,  chhiú the̍h chîn-sòaⁿ , 8 Iâ-hô-hoa tùi góa kóng ,  A-mô͘-sū ah ,  lí khòaⁿ-kìⁿ sím-mi̍h? góa kóng ,  Khòaⁿ-kìⁿ chîn-sòaⁿ ,  Chú kóng ,  Khòaⁿ ah ,  Góa beh khan chîn-sòaⁿ tī Góa ê peh-sìⁿ Í-sek-lia̍t tiong ;  Góa bô beh koh khoan-sù in , 9 Í-sat ê soaⁿ-thâu-tôaⁿ beh pha-hng ,  Í-sek-lia̍t ê sèng-só͘ beh hong-hòe ;  Góa beh khí-lâi ,  ēng to kong-kek Iâ-lô-pho-àm ê ke , 10 Tng-sî Pek-te̍k-lī ê chè-si ,  A-má-siā ,  chhe lâng kàu Í-sek-lia̍t ông Iâ-lô-pho-àm hia kóng ,  A-mô͘-sū tī Í-sek-lia̍t cho̍k-tiong kè-bô͘ kong-kek lí ;  chit ê tōe-hng bōe kham-tit i kóng chiah ê ōe , 11 In-ūi A-mô͘-sū án-ni kóng ,  Iâ-lô-pho-àm beh hō͘ to thâi-sí ,  Í-sek-lia̍t peh-sìⁿ koat-toàn beh siū-lia̍h lī-khui pún só͘-chāi , 12 A-má-siā koh tùi A-mô͘-sū kóng ,  Lí chit ê sian-kiàn ah ,  khì--ah ,  tio̍h cháu--khì Iû-tāi tōe ,  tī-hia thàn-chia̍h ,  tī-hia chòe sian-ti , 13 Chóng-sī m̄-thang koh tī Pek-te̍k-lī kóng sian-ti ōe ;  in-ūi tī-chia ū ông ê sèng-só͘ ,  ū ông-ke ê kiong-tiān , 14 A-mô͘-sū chiū tùi A-má-siā kóng ,  Góa pún m̄-sī sian-ti ,  ia̍h m̄-sī sian-ti ê kiáⁿ ;  góa sī chhī cheng-siⁿ ê lâng ,  koh sī tī-lí sng-châi-chhiū--ê , 15 Góa teh kò͘ iûⁿ-kûn ê sî ,  Iâ-hô-hoa kéng-tiàu góa ,  Iâ-hô-hoa tùi góa kóng ,  Khì ah ,  tùi Góa ê peh-sìⁿ Í-sek-lia̍t soan-thoân , 16 Taⁿ lí tio̍h thiaⁿ Iâ-hô-hoa ê ōe ;  lí kóng ,  M̄-thang soan-thoân lâi kong-kek Í-sek-lia̍t ,  m̄-thang kóng-ōe lâi kong-kek Í-sat ê ke , 17 Só͘-í Iâ-hô-hoa án-ni kóng ,  Lí ê bó͘ beh tī siâⁿ-lāi chòe chhiong-ki ,  lí ê kiáⁿ cha-bó͘-kiáⁿ beh sí tī to-ē ;  lí ê tōe ,  lâng beh ēng soh niû lâi pun i ;  lí pún-sin beh sí tī ù-òe ê só͘-chāi ;  Í-sek-lia̍t peh-sìⁿ koat-toàn beh siū-lia̍h lī-khui pún só͘-chāi , 
