1 Tī Sek-an bô khòa-lū--ê ,  tī Sat-má-lī-a soaⁿ lia̍h-chòe ún-tàng--ê ,  tī bān-kok-tiong chòe tē-it kok ê siú-léng ,  chiū-sī Í-sek-lia̍t-ke só͘ kui-óa--ê ,  ū chai-ē ah , 2 Lín tio̍h khì Kah-nî lâi khòaⁿ ,  tùi hia khì kàu tōa-siâⁿ Hap-má ;  koh lo̍h-khì Hui-lī-sū ê Ka-te̍k ;  in kiám ū khah-iâⁿ chiah ê kok mah? in ê kéng-kài pí lín ê kéng-kài khah khoah mah?3 lín ka-kī lia̍h-chòe kàng chai-ē ê ji̍t iáu-kú hn̄g ,  hō͘ pō-gio̍k ê chō-ūi kūn-óa , 4 Lín tó tī chhiūⁿ-gê ê bîn-chhn̂g ,  the tī khòng-chhn̂g ,  chia̍h iûⁿ-kûn-tiong ê iûⁿ-á ,  kap tiâu-lāi ê gû-á , 5 tôaⁿ-khîm tôaⁿ-sek ,  chhiùⁿ la-êng ê koa-khek ,  ūi ka-kī chòe ga̍k-khì ,  chhin-chhiūⁿ Tāi-pi̍t , 6 Ēng óaⁿ lim-chiú ,  ēng siōng-hó ê iû ka-kī boah ;  chóng-sī bô ūi Iok-sek ê pāi-hoāi tam-iu , 7 Só͘-í in beh tī siū-lia̍h ê lâng ê tiong-kan tāi-seng siū-lia̍h ;  the tī khòng-chhn̂g ê lâng in ê iàn-lo̍k beh bô--khì , 8 Bān-kun ê Siōng-tè Iâ-hô-hoa kóng ,  Chú Iâ-hô-hoa kí ka-kī lâi chiù-chōa kóng ,  Góa iàm-chiān Ngá-kok ê êng-hôa ,  oàn-hūn i ê kiong-tiān ;  in-ūi án-ni Góa beh chiong siâⁿ ,  kap kî-tiong só͘-ū--ê ,  lóng kau-hù tùi-te̍k , 9 Hit-sî nā chhun cha̍p-lâng tī chi̍t keng chhù ,  ia̍h lóng beh sí ; 10 sí-lâng ê kai-chhin ,  chiū-sī sio i ê sin-si--ê ,  kā i hû--khí lâi ,  beh tòa i ê si-hâi chhut chhù-gōa ,  chiū mn̄g lāi-pâng ê lâng ,  kóng ,  Lí hia iáu ū lâng bô? i ìn kóng ,  Bô ;  i chiū kóng ,  M̄-thang chhut-siaⁿ ;  in-ūi lán m̄-thang kóng-khí Iâ-hô-hoa ê miâ , 11 Khòaⁿ ah ,  Iâ-hô-hoa chhut bēng-lēng ,  phah tōa-keng chhù hō͘ i chhùi-chhùi ,  phah sòe-keng chhù hō͘ i li̍h-li̍h--khui , 12 Bé kiám ōe pháu tī chio̍h-pôaⁿ-téng mah? Lâng kiám ōe ēng gû lôe tī-hia mah? Lín kéng-jiân hō͘ kong-pêng piàn-chòe khó͘-táⁿ ,  hō͘ kong-gī ê ké-chí piàn-chòe in-tîn , 13 Lín hoaⁿ-hí hu-ké ê sū ,  iā kóng ,  Goán kiám-m̄-sī ēng ka-kī ê khùi-la̍t chhú nn̄g-ki kak mah?14 Iâ-hô-hoa bān-kun ê Siōng-tè kóng ,  Khòaⁿ ah ,  Í-sek-lia̍t-ke ,  Góa beh heng-khí chi̍t-kok kong-kek lín ;  in beh khó͘-chhó͘ lín ,  tùi ji̍p Hap-má ê lō͘ kàu A-la̍h-pa ê khoe , 
