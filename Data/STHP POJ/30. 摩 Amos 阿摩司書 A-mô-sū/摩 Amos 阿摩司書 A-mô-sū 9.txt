1 Góa khòaⁿ-kìⁿ Chú khiā tī chè-tôaⁿ-piⁿ ;  I kóng ,  Lí tio̍h phah thiāu-táu ,  hō͘ mn̂g-tēng tín-tāng ;  phah-chhùi i lâi siong-tio̍h chèng-lâng ê thâu-khak ;  in só͘ chhun ê lâng ,  Góa beh ēng to thâi ,  bô chi̍t-ê cháu ōe lī ;  bô chi̍t-ê ōe tit-tio̍h kiù , 2 In sui-jiân ku̍t kàu im-kan ,  Góa ê chhiú beh tùi-hia lia̍h in chhut-lâi ;  sui-jiân chiūⁿ kàu thiⁿ ,  Góa beh tùi-hia lia̍h in lo̍h--lâi ; 3 sui-jiân bih tī Ka-bi̍t soaⁿ-téng ,  Góa beh chhiau-chhē ,  tùi-hia lia̍h in chhut-lâi ;  sui-jiân siám-pī Góa ê ba̍k-chiu-chêng ,  bih tī hái-tóe ,  Góa beh tùi-hia bēng-lēng chôa ,  i beh kā in ; 4 sui-jiân siū-lia̍h tī tùi-te̍k ê bīn-chêng ,  Góa beh tùi-hia bēng-lēng to-kiàm ,  i beh thâi in ;  Góa beh chù-ba̍k khòaⁿ i ,  sī beh kàng chai-ē ,  m̄-sī beh kàng hok-khì , 5 In-ūi Chú bān-kun ê Iâ-hô-hoa bong tōe ,  tōe chiū siau-iûⁿ ;  kìⁿ-nā khiā-khí hit tiong-kan--ê beh pi-ai ,  choân-tōe beh chhin-chhiūⁿ Tōa-hô tiòng--khí-lâi ,  ia̍h beh thè-kē chhin-chhiūⁿ Ai-ki̍p hô , 6 Tī thiⁿ-téng khí I ê pâng-keng ,  tī tōe-chiūⁿ hē kiong-chhong ê tōe-ki ,  kiò hái-chúi lâi piàⁿ tī tōe--nih-ê ,  I ê miâ sī Iâ-hô-hoa , 7 Iâ-hô-hoa kóng ,  Í-sek-lia̍t lâng ah ,  Góa kiám-bô khòaⁿ lín chhin-chhiūⁿ Kó͘-si̍t lâng mah? Góa kiám-m̄-sī chhōa Í-sek-lia̍t lâng chhut Ai-ki̍p tōe ,  Hui-lī-sū lâng chhut Ka-hui-thok ,  A-lân lâng chhut Kiat-jíⁿ mah?8 Khòaⁿ ah ,  Chú Iâ-hô-hoa chù-ba̍k khòaⁿ chit ê ū-chōe ê kok ,  Góa beh tùi tōe-chiūⁿ bia̍t--i ;  chóng-sī bô beh it-chīn bia̍t Ngá-kok ê ke ,  che sī Iâ-hô-hoa kóng--ê , 9 Khòaⁿ ah ,  Góa beh chhut bēng-lēng tī bān-kok-tiong pòa Í-sek-lia̍t-ke ,  chhin-chhiūⁿ ēng pòa-ki pòa gō͘-kak ,  bô chi̍t-lia̍p tēng--ê ka-la̍uh tōe , 10 Góa ê peh-sìⁿ tiong-kan lóng-chóng ū-chōe ê lâng kóng ,  Chai-ē bōe jip-tio̍h goán ,  ia̍h bōe tú-tio̍h goán-ê ,  in beh sí tī to-ē , 11 Kàu hit-ji̍t Tāi-pi̍t í-keng tó ê pò͘-pîⁿ ,  Góa beh koh kā i khiā--khí-lâi ,  iā beh pó͘ i ê phòa-khiah ,  beh khí i hiah ê tó-hoāi--ê ,  lâi kiàn-li̍p i ,  chhin-chhiūⁿ chá-sî chi̍t-iūⁿ ; 12 hō͘ in tit-tio̍h Í-tong iáu chhun--ê chòe-gia̍p ,  ia̍h tit-tio̍h hiah ê ēng Góa ê miâ lâi chheng ê gōa-pang ,  Che sī kiâⁿ chit ê sū ê Iâ-hô-hoa só͘ kóng--ê , 13 Iâ-hô-hoa kóng ,  Khòaⁿ ah ,  ji̍t-chí beh kàu ,  lôe-chhân--ê beh jip-tio̍h siu-koah--ê ,  ta̍h phû-tô--ê beh jip-tio̍h iā-chéng--ê ;  tōa-soaⁿ beh tih tiⁿ-chiú ,  sió-soaⁿ beh lâu ni , 14 Góa beh hō͘ Góa ê peh-sìⁿ Í-sek-lia̍t siū-lia̍h--ê tò-tńg-lâi ;  in beh koh khí hong-hòe ê siâⁿ lâi khiā-khí ,  chai phû-tô-hn̂g ,  lâi lim i ê chiú ,  choh hn̂g ,  lâi chia̍h i ê ké-chí , 15 Góa beh chai-pôe in tī pún thó͘-tōe ;  in bô koh tú-tio̍h pu̍ih-chhut tī Góa só͘ hō͘ in ê tōe ;  che sī Iâ-hô-hoa lí ê Siōng-tè kóng--ê , 
