1 Chú Iâ-hô-hoa hō͘ góa khòaⁿ-kìⁿ chi̍t-hāng ;  góa khòaⁿ-kìⁿ chi̍t-kheng hē-thiⁿ ê ké-chí , 2 I kóng ,  A-mô͘-sū ah ,  lí khòaⁿ-kìⁿ sím-mi̍h? góa kóng ,  Khòaⁿ-kìⁿ chi̍t-kheng hē-thiⁿ ê ké-chí ,  Iâ-hô-hoa chiū tùi góa kóng ,  Góa ê peh-sìⁿ Í-sek-lia̍t ê boa̍t-kî kàu--lah ;  Góa tek-khak bô koh khoan-sù in , 3 Chú Iâ-hô-hoa kóng ,  Hit-ji̍t kiong-tiān ê chhiùⁿ-koa beh piàn-chòe thî-khàu ;  beh ū chōe-chōe sin-si tī ta̍k só͘-chāi hiat-ka̍k ,  lâng lóng chēng-chēng , 4 Lín chiah-ê ài thun-chia̍h sòng-hiong lâng ,  hō͘ chit só͘-chāi ê khùn-khó͘ lâng soe-pāi--ê ,  tio̍h thiaⁿ chit ê ōe , 5 Lín kóng ,  Ge̍h ê chhoe-it sím-mi̍h sî kè-khì ,  hō͘ goán thang thiò gō͘-kak? an-hioh-ji̍t sím-mi̍h sî kè-khì ,  hō͘ goán thang bōe be̍h ,  ēng sòe ê i-hoat ,  ēng tāng ê sià-khek-le̍k ,  ēng khúi-chà ê thian-pêng lâi phiàn lâng ; 6 thang ēng gûn bóe sòng-hiong lâng ,  ēng chi̍t-siang ôe ōaⁿ kêng-chhiah ê lâng ,  chiong pháiⁿ ê be̍h bōe hō͘ lâng?7 Iâ-hô-hoa kí Ngá-kok ê êng-hôa lâi chiù-chōa kóng ,  In lóng-chóng ê só͘-chòe ,  Góa éng-oán bô bōe-kì-tit , 8 Chit ê tōe kiám bô beh in-ūi án-ni lâi iô-choah ,  khiā-khí hit tiong-kan--ê ,  kiám bô beh pi-ai mah? Chit ê tōe beh chhin-chhiūⁿ Tōa-hô tiòng--khí-lâi ;  iā beh tín-tāng ,  thè-kē chhin-chhiūⁿ Ai-ki̍p hô , 9 Chú Iâ-hô-hoa kóng ,  Kàu hit-ji̍t ,  Góa beh hō͘ ji̍t-thâu tī ji̍t-tiong-tàu chiū lo̍h--khì ,  hō͘ tōe tī tng-thâu-pe̍h-ji̍t piàn o͘-àm , 10 Góa beh hō͘ lín ê choeh-kî piàn-chòe pi-ai ,  koa-khek lóng piàn-chòe ai-ko ,  beh hō͘ chèng-lâng io hâ môa-pò͘ ,  thâu-khak bô pòaⁿ ki mn̂g ;  koh hō͘ i pi-ai chhin-chhiūⁿ sí ko͘-siⁿ ê kiáⁿ ,  kàu-bé chhin-chhiūⁿ thòng-khó͘ ê ji̍t chi̍t-iūⁿ , 11 Chú Iâ-hô-hoa kóng ,  Khòaⁿ ah ,  ji̍t-chí beh kàu ,  Góa beh hō͘ ki-hng kàu tī chit só͘-chāi ,  ki-hng m̄-sī in-ūi bô piáⁿ ,  chhùi-ta m̄-sī ūi-tio̍h bô chúi ,  chiū-sī in-ūi bô thang thiaⁿ Iâ-hô-hoa ê ōe , 12 In beh sì-kòe khì ,  tùi chit ê hái kàu hit ê hái ,  tùi pak kàu tang ;  cháu-lâi cháu-khì ,  chhē-kiû Iâ-hô-hoa ê ōe ,  ia̍h chhē-bô , 13 Tng hit-ji̍t ,  súi ê chāi-sek-lú kap siàu-liân ê ta-po͘-lâng beh in-ūi chhùi-ta lâi hūn-khì , 14 Hiah ê kí Sat-má-lī-a ê chōe lâi chiù-chōa ,  koh kí Tàn oa̍h ê Siōng-tè lâi chiù-chōa ;  koh kí Pia̍t-sī-pa ê oa̍h-lō͘ lâi chiù-chōa--ê ,  in tek-khak poa̍h-tó ,  éng bōe koh khí--lâi , 
