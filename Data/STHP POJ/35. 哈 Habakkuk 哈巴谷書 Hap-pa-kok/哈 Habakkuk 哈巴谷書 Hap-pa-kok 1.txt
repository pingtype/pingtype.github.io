1 Sian-ti Hap-pa-kok só͘ tit-tio̍h ê be̍k-sī , 2 Iâ-hô-hoa ah ,  góa âu-kiò ,  Lí bô thiaⁿ ,  beh kàu tī-sî ah? góa in-ūi kiông-pō kiò-khó͘ ,  Lí iáu bô chín-kiù , 3 Lí siáⁿ-sū hō͘ góa khòaⁿ-kìⁿ chōe-ok? hêng-ge̍k ê sū ,  Lí siáⁿ-sū tiāⁿ-tiāⁿ khòaⁿ? húi-bia̍t kap kiông-pō tī góa bīn-chêng ,  saⁿ-chiⁿ saⁿ-phah lóng hoat-khí , 4 In-ūi án-ni lu̍t-hoat pàng-sang ,  bô kiâⁿ kong-pêng ;  pháiⁿ-lâng ûi-khùn gī-lâng ;  só͘-í sím-phòaⁿ bô chèng-ti̍t , 5 Lín tio̍h tī lia̍t-kok-tiong khòaⁿ lâi siūⁿ i ;  tōa-tōa gông-ngia̍h ;  in-ūi tng lín ê ji̍t ,  Góa beh kiâⁿ chi̍t-hāng sū ,  sui-jiân kā lín kóng ,  lín iā m̄-sìn , 6 Khòaⁿ ah ,  Góa beh heng-khí Ka-le̍k-tí lâng ,  chiū-sī chân-jím sò-pō ê pang-kok ,  piàn-kiâⁿ choân-tōe ,  pà-chiàm hiah-ê m̄-sī sio̍k i khiā-khí ê só͘-chāi ; 7 i ê ui-hong thang kiaⁿ ,  phòaⁿ-toàn kap koân-sè ,  lóng chhut tī ka-kī ê ì-sù , 8 In ê bé pí pà khah-kín ,  pí ê-hng-sî ê chhâi-lông khah-béng ;  bé-peng pâi-lia̍t khui-khoah ,  bé-peng tùi hn̄g-hn̄g lâi ;  in chhin-chhiūⁿ eng kín-kín pe beh lâi chia̍h , 9 In lâi beh kiâⁿ kiông-pō ;  in ê bīn hiông-hiông chìn-chêng ;  chū-chi̍p só͘ lia̍h ê lâng ,  chhin-chhiūⁿ soa hiah-chōe , 10 I biáu-sī kun-ông ,  ki-chhì kùi-cho̍k ;  léng-chhiò lóng-chóng ê ōe-só͘ ;  khí thô͘-tui lâi kong-chhú--i , 11 Tùi án-ni i chhin-chhiūⁿ hong sàu kè-khì ,  i keng-kè chiū hoān-chōe ;  lia̍h ka-kī ê khùi-la̍t chòe siōng-tè , 12 Iâ-hô-hoa góa ê Siōng-tè góa ê Sèng--ê ah ,  Lí kiám m̄-sī tùi éng-oán chiū ū mah? goán bōe tì-kàu sí ,  Iâ-hô-hoa ah ,  Lí ūi-tio̍h sím-phòaⁿ lâi siat-li̍p i ,  Chio̍h-pôaⁿ ah ,  Lí ūi-tio̍h khiàn-chek lâi pī-pān i , 13 Lí ê ba̍k-chiu chheng-khì bô beh khòaⁿ siâ-ok ,  bô beh khòaⁿ hêng-ge̍k ,  kiâⁿ khúi-chà--ê ,  Lí siáⁿ-sū tiāⁿ-tiāⁿ khòaⁿ in ah? pháiⁿ-lâng thun-bia̍t pí i khah kong-gī--ê ,  Lí siáⁿ-sū chēng-chēng ah?14 Lí siáⁿ-sū hō͘ lâng chhin-chhiūⁿ hái--nih ê hî ,  koh chhin-chhiūⁿ teh sô ê thâng ,  bô thâu-ba̍k koán-lí ah?15 I ēng kau it-chīn tiò--in ,  i ēng bāng-á lia̍h in ,  ēng tōa-bāng pha in ;  ūi-tio̍h án-ni ,  i hoaⁿ-hí khoài-lo̍k , 16 Chiū hiàn-chè hō͘ i ê bāng-á ,  sio-hiuⁿ hō͘ i ê tōa-bāng ;  in-ūi in tùi chiah-ê tit-tio̍h pûi-súi ê hūn-gia̍h ,  kap chhiong-chiok ê chia̍h-mi̍h , 17 I kiám thang piàⁿ-khang i ê bāng ,  siông-siông thâi-sí lia̍t-kok ê lâng ,  iā bô pó-sioh mah?
