1 Góa beh khiā chiú-kiⁿ-lâu ,  khiā tī iâⁿ-chē koan-khòaⁿ ,  khòaⁿ I tùi góa kóng sím-mi̍h ōe ,  góa thang ēng sím-mi̍h ōe lâi sò͘-bêng , 2 Iâ-hô-hoa ìn góa kóng ,  Siá chit ê be̍k-sī ,  bêng-bêng khek tī pán--ni̍h ,  hō͘ tha̍k ê lâng iā thang cháu , 3 In-ūi chit ê be̍k-sī iáu-ū tiāⁿ-tio̍h ê kî ,  beh kín-kín kiat-kio̍k ,  koat-toàn bô pe̍h-chha̍t ;  sui-jiân iân-chhiân ,  iáu-kú tio̍h thèng-hāu ;  in-ūi tek-khak ōe kàu ,  bô koh iân-chhiân , 4 Khòaⁿ ah ,  i ê sim-sîn chū-ko ,  tī i ê lāi-bīn bô chèng-ti̍t ;  to̍k-to̍k gī-lâng beh tùi i ê sìn lâi oa̍h , 5 Chiū-sī khi-phiàn--ê ,  kiau-ngō͘ ê lâng bô tiàm tī ke-lāi ;  khui-khoah i ê sim só͘-ài--ê ,  chhin-chhiūⁿ im-hú ,  ia̍h chhin-chhiūⁿ sí bōe-ōe móa-chiok ,  thóng-it bān-kok kui i ,  chū-chi̍p bān peh-sìⁿ kui i , 6 Chiah-ê chèng-lâng kiám bô beh ēng sio̍k-gú lâi phoe-phêng i ,  ēng phì-jū lâi ki-chhì i ,  kóng ,  Chek-chū chōe-chōe bô sio̍k ka-kī ê châi-bu̍t ,  beh jōa-kú? the̍h chōe-chōe chún-tǹg ê mi̍h ,  ka-kī tam-hū ,  hit-hō lâng ū chai-ē ah , 7 Kā lí--ê ,  kiám bô hut-jiân khí-lâi ,  kiáu-jiáu lí--ê ,  kiám bô chhíⁿ--khí-lâi ,  lí chiū beh chòe in só͘ chhiúⁿ ê mi̍h?8 In-ūi lí chhiúⁿ-kiap chōe-chōe kok ,  lia̍t-kok-tiong só͘ chhun ê lâng iā beh chhiúⁿ-kiap lí ;  sī in-ūi lí thâi-lâng lâu-huih ,  tùi kéng-lāi kap siâⁿ-chhī ,  kap kî-tiong khiā-khí ê lâng ,  só͘ kiâⁿ kiông-pō ê iân-kò͘ , 9 Ūi ka-kī ê ke chek-chū put-gī ê chîⁿ ,  beh choh-siū tī koâiⁿ ê só͘-chāi ,  ǹg-bāng thoat-lī hiong-ok ê sè-le̍k ,  hit-hō lâng ū chai-ē ah , 10 Lí bia̍t chōe-chōe peh-sìⁿ ,  só͘ kè-bô͘--ê ,  lêng-jio̍k ka-kī ê ke ,  koh hoān-chōe hāi ka-kī ê sìⁿ-miā , 11 Piah-tiong ê chio̍h beh âu-kiò ,  chhâ-liāu-tiong ê thong-niû beh ìn siaⁿ , 12 Ēng thâi-lâng lâu-huih lâi khí siâⁿ ,  ēng chōe-gia̍t siat-li̍p siâⁿ-chhī--ê ,  ū chai-ē ah , 13 Khòaⁿ ah ,  chèng peh-sìⁿ só͘ lô-lo̍k--ê hō͘ hé sio--khì ,  lia̍t-kok tio̍h-bôa kàu ià-siān--ê kui tī khang-khang ,  kiám m̄-sī lóng chhut tī bān-kun ê Iâ-hô-hoa mah?14 In-ūi Iâ-hô-hoa ê êng-kng beh hō͘ choân-tōe lóng bat ,  chhin-chhiūⁿ chúi chhiong-móa iûⁿ-hái chi̍t-iūⁿ , 15 Hō͘ i ê chhù-piⁿ lim ,  koh chham béng-lia̍t ê chiú hō͘ i lim kàu chùi ,  thang khòaⁿ-kìⁿ i ê ē-thé ,  hit-hō lâng ū chai-ē ah , 16 Lí só͘ chhiong-móa--ê ,  sī lêng-jio̍k ,  m̄-sī êng-kng ;  lí ia̍h tio̍h lim ,  hián-chhut sī bē siū kat-lé--ê ;  Iâ-hô-hoa chiàⁿ-chhiú ê poe beh oa̍t-tńg lâi hō͘ lí lim ,  lí ê lêng-jio̍k beh khàm-ba̍t lí ê êng-kng , 17 Koh lí tùi Lī-pa-lùn só͘ kiâⁿ ê kiông-pō ,  í-ki̍p chân-hāi iá-siù hō͘ i kiaⁿ-hiâⁿ ê sū ,  lóng beh jia-khàm lí ;  sī in-ūi lí thâi-lâng ,  tùi kéng-lāi siâⁿ-chhī ,  kap kî-tiong khiā-khí ê lâng ,  só͘ kiâⁿ kiông-pō ê iân-kò͘ , 18 Tiau-khek ê siōng ū sím-mi̍h lī-ek ,  chiah hō͘ chō i ê lâng tiau-khek i ah? chù ê ngó͘-siōng kap ké ê sian-siⁿ ,  ū sím-mi̍h lī-ek ,  chiah hō͘ chō i ê lâng óa-khò i ,  lâi chō é-káu ê ngó͘-siōng ah?19 Tùi chhâ-thâu kóng ,  Tio̍h chhíⁿ ;  tùi é-káu ê chio̍h-thâu kóng ,  Khí-lâi ,  hit-hō lâng ū chai-ē ah ,  Chit-ê kiám ōe kà-sī lâng mah? Khòaⁿ ah ,  sī ēng kim ēng gûn pau--ê ,  i ê lāi-bīn lóng bô oa̍h-khì , 20 To̍k-to̍k Iâ-hô-hoa tī I ê sèng-tiān ,  choân-tōe tī I ê bīn-chêng lóng tio̍h chēng-chēng , 
