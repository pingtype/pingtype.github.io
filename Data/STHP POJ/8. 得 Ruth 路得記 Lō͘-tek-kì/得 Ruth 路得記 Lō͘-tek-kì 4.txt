1 Pho-a-su chiūⁿ kàu siâⁿ-mn̂g ,  chē tī-hia ;  tú-tn̄g Pho-a-su só͘ kóng hit ê kai-chhin-ê tùi-hia kè ;  i chiū tùi i kóng ,  Bó͘-lâng ah ,  chhiáⁿ lí oat-lâi chia chē ;  i chiū oat-khì chē , 2 Pho-a-su koh tùi pún-siâⁿ ê tióng-ló tiong kiò cha̍p-lâng lâi ,  kā in kóng ,  Chhiáⁿ lín chē tiàm chia ;  in chiū chē , 3 Pho-a-su tùi hit ê chì-chhin-ê kóng ,  Tùi Mô͘-ap tōe tò-lâi ê Ná-o-bí ,  taⁿ bōe i hit-hūn ê hn̂g ,  sī pún sio̍k lán ê hiaⁿ Í-lī-bí-le̍k ê ; 4 góa ì-sù beh thong-ti lí kóng ,  Tio̍h tī chiah ê chē-teh ê lâng ê bīn-chêng kap góa ê peh-sìⁿ ê tióng-ló ê bīn-chêng ,  bóe i ;  lí nā beh sio̍k ,  chiū sio̍k i ;  nā m̄ sio̍k i ,  chiū bêng-bêng kóng hō͘ góa chai ;  in-ūi lí í-gōa bô pa̍t-lâng thang sio̍k i ,  tē-jī chiū-sī góa ,  I ìn kóng ,  Góa beh sio̍k i , 5 Pho-a-su kóng ,  Lí tùi Ná-o-bí ê chhiú bóe hit hūn hn̂g ê ji̍t ,  iā tio̍h tùi sí-lâng ê bó͘ ,  Mô͘-ap ê cha-bó͘-kiáⁿ Lō͘-tek ,  bóe i ,  lâi kiàn-li̍p sí-lâng ê miâ tī i ê gia̍p , 6 Hit ê chì-chhin-ê kóng ,  Góa bōe-ōe ūi ka-kī sio̍k i ,  kiaⁿ-liáu góa gāi-tio̍h ka-kī ê gia̍p ;  góa sio̍k-gia̍p ê koân lí thang ūi ka-kī chiáng i ;  in-ūi góa bōe-ōe sio̍k i , 7 Chêng tī Í-sek-lia̍t tiong beh koat-tēng sím-mi̍h sū ,  he̍k-sī sio̍k-hôe ,  he̍k-sī kau-ōaⁿ ,  chit lâng tio̍h thǹg ôe hō͘ hit lâng ;  Í-sek-lia̍t lâng lóng ēng chit-ê chòe chèng-kù ê lē , 8 Hit ê chì-chhin tùi Pho-a-su kóng ,  Lí ūi ka-kī bóe i ;  i chiū thǹg ka-kī ê ôe , 9 Pho-a-su kā tióng-ló kap chèng peh-sìⁿ kóng ,  Lín kin-á-ji̍t chòe kan-chèng ,  kìⁿ-nā sio̍k Í-lī-bí-le̍k ,  kìⁿ-nā sio̍k Ki-liân Má-lûn ê ,  góa lóng tùi Ná-o-bí ê chhiú bóe lâi ; 10 koh bóe Má-lûn ê bó͘ ,  Mô͘-ap ê cha-bó͘-kiáⁿ ,  Lō͘-tek chòe góa ê bó͘ ,  thang kiàn-li̍p sí-lâng ê miâ tī i ê gia̍p ,  hō͘ sí-lâng ê miâ bô choa̍t tī i ê hiaⁿ-tī-tiong ,  kap i ê pún-siâⁿ ;  lín kin-á-ji̍t chòe kan-chèng , 11 Tī siâⁿ-mn̂g teh chē hiah ê chèng peh-sìⁿ kap tiúⁿ-ló kóng ,  Goán chòe kan-chèng ;  goān Iâ-hô-hoa hō͘ ji̍p lí ê ke ê hū-jîn-lâng chhin-chhiūⁿ kiàn-li̍p Í-sek-lia̍t ke La̍h-kiat Lī-a nn̄g-lâng chi̍t-iūⁿ ;  koh goān lí tī Í-hoat-tha chòe hô-kia̍t ,  tī Pek-lī-hêng chòe ū miâ-siaⁿ-ê ; 12 iā goān lí ê ke tùi Iâ-hô-hoa ēng chit ê cha-bó͘-kiáⁿ só͘ beh siúⁿ-sù lí ê hō͘-è ,  chiâⁿ-chòe chhin-chhiūⁿ Hoat-le̍k-su ê ke ,  chiū-sī Tha-má kā Iû-tāi só͘ siⁿ ê , 13 Tùi án-ni Pho-a-su chhōa Lō͘-tek chòe-bó͘ ;  í-keng kap i tâng-pâng ,  Iâ-hô-hoa hō͘ i hoâi-īn siⁿ chi̍t ê kiáⁿ , 14 Hiah ê hū-jîn-lâng tùi Ná-o-bí kóng ,  Iâ-hô-hoa sī eng-kai o-ló ê ;  in-ūi I kin-á-ji̍t bô pàng-sak lí ,  tì-kàu lí bô chì-chhin ê lâng ;  goān chit ê gín-ná tī Í-sek-lia̍t tiong tit-tio̍h miâ-siaⁿ , 15 I beh ho̍k-tò lí ê cheng-eng ,  hōng-ióng lí ê nî-lāu ;  in-ūi siⁿ i-ê ,  chiū-sī lí hit ê thiàⁿ lí ê sim-pū ,  tùi-tī lí pí chhit ê kiáⁿ iáu khah-hó ê , 16 Ná-o-bí phō hit ê gín-ná ,  hē tī i ê heng-chêng ,  io i chhin-chhiūⁿ lāu-bú , 17 Chhù-piⁿ hiah ê hū-jîn-lâng chiū kā i hō miâ ,  kóng ,  Ná-o-bí ū tit-tio̍h gín-ná lah ;  chiū kiò i ê miâ O-pī-tek ;  i sī Iâ-se ê lāu-pē ,  Iâ-se sī Tāi-pi̍t ê lāu-pē , 18 Hoat-le̍k-su ê hō͘-è kì tī ē-tóe ;  Hoat-le̍k-su siⁿ Hi-su-lûn ; 19 Hi-su-lûn siⁿ Lân ,  Lân siⁿ A-bí-ná-ta̍t ; 20 A-bí-ná-ta̍t siⁿ Ná-sūn ,  Ná-sūn siⁿ Sat-bûn ; 21 Sat-bûn siⁿ Pho-a-su ,  Pho-a-su siⁿ O-pī-tek ; 22 O-pī-tek siⁿ Iâ-se ,  Iâ-se siⁿ Tāi-pi̍t , 4
