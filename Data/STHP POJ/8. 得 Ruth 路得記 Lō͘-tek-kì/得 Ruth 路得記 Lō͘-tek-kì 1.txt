1 Tng sū-su pān chèng-sū ê sî ,  hit ê tōe tú-tio̍h ki-hng ;  tī Iû-tāi Pek-lī-hêng ū chi̍t ê lâng kap i ê bó͘ nn̄g ê kiáⁿ chhut-gōa khì Mô͘-ap tōe , 2 Hit-lâng miâ-kiò Í-lī-bí-le̍k ,  i ê bó͘ miâ-kiò Ná-o-bí ,  i nn̄g ê kiáⁿ miâ Má-lûn ,  Ki-liân ;  lóng sī Iû-tāi Pek-lī-hêng ê Í-hoat-tha lâng ;  in kàu Mô͘-ap tōe ,  chiū tī-hia khiā-khí , 3 Āu-lâi Ná-o-bí ê tiōng-hu Í-lī-bí-le̍k sí ,  pàng i kap i nn̄g ê kiáⁿ , 4 Nn̄g ê kiáⁿ chhōa Mô͘-ap ê cha-bó͘-kiáⁿ chòe-bó͘ ,  chi̍t-ê miâ-kiò Gô-jíⁿ-pa ,  chi̍t-ê miâ-kiò Lō͘-tek ;  tiàm tī-hia iok-lio̍k cha̍p-nî , 5 Má-lûn kap Ki-liân nn̄g-lâng iā sí ;  chhun hit ê hū-jîn-lâng bô tiōng-hu ,  iā bô kiáⁿ , 6 I chiū kap nn̄g ê sim-pū khí-lâi ,  beh tùi Mô͘-ap tōe tò-khì ;  in-ūi i tī Mô͘-ap tōe thiaⁿ-kìⁿ Iâ-hô-hoa koàn-kò͘ I ê peh-sìⁿ ,  siúⁿ-sù in bí-niû , 7 I chiū tùi i khiā-khí ê só͘-chāi chhut-khì ,  nn̄g ê sim-pū kap i khì ,  in kiâⁿ-lō͘ beh tò-khì Iû-tāi tōe , 8 Ná-o-bí kā nn̄g ê sim-pū kóng ,  Lín khì ah ,  ta̍k-ê tò-khì lāu-bú ê chhù ;  goān Iâ-hô-hoa hó khoán-thāi lín ,  chhin-chhiūⁿ lín khoán-thāi í-keng sí ê lâng kap góa chi̍t-iūⁿ ; 9 goān Iâ-hô-hoa siúⁿ-sù lín ta̍k-lâng tī tiōng-hu ê ke tit-tio̍h pêng-an ,  Chiū kap in chim-chhùi ;  in chiū chhut-siaⁿ thî-khàu ,  kā i kóng , 10 M̄-ah ,  goán beh kap lí saⁿ-kap tò-khì lí ê peh-sìⁿ hia , 11 Ná-o-bí kóng ,  Góa ê cha-bó͘-kiáⁿ ah ,  tò-khì ah ;  siáⁿ-sū beh kap góa khì ah? góa iáu ōe hoâi-thai siⁿ-kiáⁿ chòe lín ê tiōng-hu mah?12 Góa ê cha-bó͘-kiáⁿ ah ,  tò-khì ah ,  khì ah ;  góa í-keng nî-lāu ,  bōe-ōe koh ū tiōng-hu ;  góa nā kóng ,  Góa iáu ū ǹg-bāng ,  góa kim-mî nā ū tiōng-hu iā ōe siⁿ kiáⁿ , 13 lín kiám ōe thèng-hāu in tōa-hàn mah? lín kiám ōe ka-kī siú ,  bô kè-lâng mah? Góa ê cha-bó͘-kiáⁿ ah ,  bo̍h-tit án-ni ;  góa ūi-tio̍h lín chīn-chāi iu-khó͘ ;  in-ūi Iâ-hô-hoa chhun-chhiú kong-kek góa , 14 In koh chhut-siaⁿ khàu ;  Gô-jíⁿ-pa kap ta-ke chim-chhùi ;  to̍k-to̍k Lō͘-tek kap i pàng-bōe-lī , 15 I kóng ,  Khòaⁿ ah ,  lí ê tâng-sāi í-keng tò-khì i ê peh-sìⁿ ,  i ê siōng-tè hia ,  lí iā tio̍h tè lí ê tâng-sāi tò-khì , 16 Lō͘-tek kóng ,  Bo̍h-tit khǹg góa lī-khui lí ,  tò-khì bô tè lí ;  in-ūi lí khì hia ,  góa iā beh khì hia ;  lí hioh tī-hia ,  góa iā beh hioh hia ;  lí ê peh-sìⁿ beh chòe góa ê peh-sìⁿ ;  lí ê Siōng-tè iā beh chòe góa ê Siōng-tè ; 17 lí sí tī-hia ,  góa iā sí tī-hia ,  bâi-chòng tī-hia ;  tû sí í-gōa ,  nā ū sím-mi̍h hō͘ lí góa saⁿ-lī ,  goān Iâ-hô-hoa ka-pē chek-hoa̍t góa , 18 I khòaⁿ-kìⁿ i koat-ì beh kap i khì ,  chiū bô koh tùi i kóng-khí , 19 Tùi án-ni nn̄g lâng saⁿ-kap kiâⁿ ,  lâi kàu Pek-lī-hêng ;  in kàu Pek-lī-hêng ,  thong siâⁿ ūi-tio̍h in lóng choah-khí-lâi ;  hiah ê hū-jîn-lâng kóng ,  Che sī Ná-o-bí mah?20 I ìn kóng ,  Bo̍h-tit kiò góa Ná-o-bí ,  tio̍h kiò góa Má-la̍h ,  in-ūi Choân-lêng-ê khoán-thāi góa chin kan-khó͘ ; 21 góa chhut-khì ê sî móa-chiok ,  Iâ-hô-hoa hō͘ góa khang-khang tò-lâi ;  Iâ-hô-hoa í-keng chek-pī góa lâi chèng-bêng góa ,  Choân-lêng-ê í-keng khó͘-chhó͘ góa ,  lín siáⁿ-sū kiò góa Ná-o-bí ah?22 Án-ni Ná-o-bí tò-lâi ,  i ê sim-pū Mô͘-ap ê cha-bó͘-kiáⁿ Lō͘-tek ,  tùi Mô͘-ap tōe tò-lâi ê ,  iā kap i lâi ;  in kàu Pek-lī-hêng ,  tú-á sī khí-chhiú koah tōa-be̍h ê sî , 
