1 I ê ta-ke Ná-o-bí kā i kóng ,  Góa ê cha-bó͘-kiáⁿ ah ,  góa kiám m̄-tio̍h kā lí chhē chi̍t ê an-sin ê só͘-chāi ,  hō͘ lí hióng-hok mah?2 Lí kap i ê lú-pī chòe-tīn ê Pho-a-su ,  i kiám-m̄-sī lán ê kai-chhin mah? Khòaⁿ ah ,  i kim-mî pòa tōa-be̍h tī gō͘-kak-tiûⁿ , 3 Lí tio̍h sóe seng-khu ,  boah-iû ,  ōaⁿ-saⁿ ,  lo̍h-khì kàu gō͘-kak-tiûⁿ ;  chóng-sī m̄-thang hō͘ hit-lâng jīn-tio̍h lí ,  thèng-hāu i lim-chia̍h bêng-pe̍k , 4 Kàu i tó-teh ê sî ,  lí tio̍h chim-chiok khòaⁿ i tó ê só͘-chāi ,  chiū ji̍p-khì hian i ê kha só͘ kah-ê ,  tó tī-hia ;  i beh kā lí kóng ,  lí só͘ tio̍h kiâⁿ ê , 5 I chiū kóng ,  Lí só͘ hoan-hù-ê góa lóng beh kiâⁿ i , 6 I chiū lo̍h-khì kàu gō͘-kak-tiûⁿ ,  lóng chiàu i ê ta-ke só͘ hoan-hù-ê kiâⁿ , 7 Pho-a-su lim-chia̍h bêng-pe̍k ,  sim hoaⁿ-hí ,  chiū khì tó tī be̍h-tui ê piⁿ-thâu ,  I chiū liam-kha ji̍p-khì ,  hian-khui i ê kha só͘ kah-ê ,  tó tī-hia , 8 Kàu pòaⁿ-mî hit-lâng tio̍h-kiaⁿ ,  hoan-sin ;  bô phah-sǹg ,  ū cha-bó͘-gín-ná tó tī i ê kha hia , 9 I chiū kóng ,  Lí sím-mi̍h lâng? Ìn kóng ,  Góa sī lí ê lú-pī Lō͘-tek ;  chhiáⁿ lí ēng lí ê saⁿ-á-ku lâi khàm lí ê lú-pī ,  in-ūi lí sī góa ê kai-chhin , 10 I kóng ,  góa ê cha-bó͘-kiáⁿ ah ,  goān lí tit-tio̍h Iâ-hô-hoa sù-hok ;  lí chit lō͘-bé ê un-chêng pí chêng-ê khah-tōa ;  in-ūi siàu-liân lâng ,  bô-lūn sòng-hiong hó-gia̍h ,  lí lóng bô tè i , 11 Góa ê cha-bó͘-kiáⁿ ah ,  taⁿ lí m̄-bián kiaⁿ ,  kìⁿ-nā lí só͘ kóng ê ,  góa beh kā lí kiâⁿ ,  in-ūi góa pún-siâⁿ ê peh-sìⁿ lóng chai lí sī hó tek-hēng ê lú-chú , 12 Góa si̍t-chāi sī lí ê kai-chhin ê chi̍t-ê ;  chóng-sī iáu-ū chi̍t-ê pí góa koh khah chhin , 13 Lí kim-mî hioh chia ;  bîn-á-chá-khí i nā khéng kā lí chīn-kai-chhin ê pún-hūn ,  chiū hó ,  hō͘ i chīn kai-chhin ê pún-hūn ;  i nā m̄-khéng kā lí chīn kai-chhin ê pún-hūn ,  góa chí éng-oa̍h ê Iâ-hô-hoa lâi chiù-chōa ,  góa beh kā lí chīn kai-chhin ê pún-hūn ;  lí thang tó chia kàu thiⁿ-kng , 14 I chiū tó tī i ê kha-ē kàu thiⁿ-kng ;  bōe jīn-tit lâng ê sî ,  chiū khí-lâi ,  Pho-a-su kóng ,  M̄-thang hō͘ lâng chai ū cha-bó͘-gín-ná kàu gō͘-kak-tiûⁿ-nih , 15 Koh kóng ,  Lí the̍h lí só͘ chhēng ê gōa-saⁿ ,  ēng chhiú khan i ;  i chiū khan i ;  hit-lâng chiū niû tōa-be̍h la̍k-ē ,  hō͘ i pē-khì ;  i chiū ji̍p siâⁿ , 16 I kàu i ê ta-ke hia ;  ta-ke kóng ,  Góa ê cha-bó͘-kiáⁿ ah ,  lí taⁿ cháiⁿ-iūⁿ ah? I chiū chiong hit-lâng tùi i só͘-kiâⁿ-ê lóng kā i kóng , 17 Koh kóng ,  Hit-lâng ēng chiah ê tōa-be̍h la̍k-ē hō͘ góa ,  kā góa kóng ,  Lí m̄-thang khang-chhiú tò-khì lín ta-ke hia , 18 I chiū kóng ,  Góa ê cha-bó͘-kiáⁿ ah ,  lí thang an-sim chē-teh ,  thèng-hāu chai che sū cháiⁿ-iūⁿ chiâⁿ ;  in-ūi hit-lâng kin-á-ji̍t bô chòe-chiâⁿ chit ê sū ,  tek-khak bô soah , 
