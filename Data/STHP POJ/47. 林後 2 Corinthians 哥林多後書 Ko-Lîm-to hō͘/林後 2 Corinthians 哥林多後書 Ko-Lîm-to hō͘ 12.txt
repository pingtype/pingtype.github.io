1 Sui-jiân bô lī-ek ,  góa put-tek-put tio̍h khoa-kháu ;  góa beh kóng-khí Chú ê īⁿ-siōng kap khé-sī , 2 Góa bat chi̍t lâng tiàm-tī Ki-tok ê ,  cha̍p-sì nî chêng siū tòa kàu tē saⁿ chàn thiⁿ ;  he̍k-sī tiàm-tī seng-khu ,  góa m̄ chai ;  he̍k-sī bô tiàm-tī seng-khu ,  góa iā m̄ chai ;  Siōng-tè chai , 3 Góa bat chi̍t-ê chhin-chhiūⁿ chit hō ê lâng ,  he̍k-sī tiàm-tī seng-khu ,  he̍k-sī bô tī seng-khu ,  góa m̄ chai ,  Siōng-tè chai ; 4 i siū tòa kàu Lo̍k-hn̂g ,  thiaⁿ-kìⁿ bōe tit thang kóng ê ōe ,  chiū-sī lâng só͘ m̄ thang kóng ê , 5 Góa beh ūi-tio̍h chit hō lâng khoa-kháu ;  nā-sī ūi-tio̍h ka-kī ,  tû góa ê loán-jio̍k í-gōa ,  góa bô beh khoa-kháu , 6 Góa nā ài beh khoa-kháu ,  iā m̄ sī gōng ,  in-ūi góa beh kóng chin-si̍t ;  chóng-sī góa ka-kī iok-sok ,  kiaⁿ-liáu lâng ê phêng-lūn góa khah kè-thâu tī i só͘ khòaⁿ-kìⁿ góa ,  á-sī i tùi góa só͘ thiaⁿ-kìⁿ ê , 7 Koh in-ūi chiah ê khé-sī ê ke̍k tōa ,  bián-tit góa kè-thâu chū-ko ,  só͘-í hō͘ góa jio̍k-thé lāi ū chhì ,  chiū-sī Sat-tàn ê sù-chiá lâi phah góa ,  bián-tit góa kè-thâu chū-ko , 8 Ūi-tio̍h án-ni ,  góa saⁿ pái kiû Chú ,  hō͘ hit-ê lī-khui góa , 9 I kā góa kóng ,  Ū góa ê un ,  lí chiū kàu-gia̍h ;  in-ūi góa ê khùi-la̍t sī tī lâng ê loán-jio̍k lâi chiâⁿ ,  Só͘-í góa chin hoaⁿ-hí ,  khah ài khoa-kháu góa chiah ê loán-jio̍k ,  hō͘ Ki-tok ê khùi-la̍t tòa tī góa , 10 Só͘-í góa ūi-tio̍h Ki-tok lia̍h chiah ê loán-jio̍k ,  khiàm-kheh ,  khún-tio̍k ,  khùn-pek chòe hoaⁿ-hí ;  in-ūi góa loán-jio̍k ê sî ,  hoán-tńg ū khùi-la̍t , 11 Góa chiâⁿ-chòe gōng ,  sī lín pek-tio̍h góa ;  in-ūi góa ha̍p-kai tio̍h hō͘ lín o-ló ;  góa sui-jiân bô sím-mi̍h tī-teh si̍t-chāi bô khah-su hiah ê siōng-téng ê sù-tô͘ , 12 Sù-tô͘ ê chèng-kù ,  góa kó-jiân ēng pah-poaⁿ ê thun-lún lâi kiâⁿ tī lín tiong-kan ,  chiū-sī chiah ê tiāu-thâu ,  sîn-jiah ,  koân-lêng , 13 Tû-khì chit hāng ,  góa bô liân-lūi lín ,  í-gōa ,  lín iáu ū sím-mi̍h sū m̄ ta̍t-tio̍h kî-û ê kàu-hōe? Chit ê bô kong-tō ê só͘-chāi ,  chhiáⁿ lín khoan-sù góa , 14 Taⁿ chit-ê sī góa tē saⁿ pái pī-pān piān beh khì lín hia ,  iā bô beh liân-lūi lín ;  góa só͘ it-tio̍h ê chiū-sī lín ,  m̄ sī lín ê mi̍h ;  in-ūi kiáⁿ-jî m̄ eng-kai kā pē-bú lia̍p-chek ,  sī pē-bú kā kiáⁿ-jî lia̍p-chek , 15 Góa chin hoaⁿ-hí ūi-tio̍h lín ê lêng-hûn lâi khai-hùi ,  iā hùi-chīn ka-kī ê sìⁿ-miā ;  chóng-bô góa jú thiàⁿ lín ,  jú chió tit-tio̍h lín ê thiàⁿ mah?16 Ū lâng kóng góa bô thoa-thūi lín ,  sī góa kî-khiáu ,  ēng khúi-khiat ê pō͘-sò͘ lâi the̍h lín , 17 Góa só͘ chhe khì lín hia ê lâng ,  kî-tiong góa ū bat ēng sím-mi̍h lâng lut lín ah?18 Góa khǹg Thê-to ,  iā chhe chi̍t ê hiaⁿ-tī kap i khì ,  Thê-to bat lut lín mah? Goán só͘ kiâⁿ kiám m̄ sī tâng chi̍t ê Sîn? tâng chi̍t iūⁿ ê kha-pō͘ mah?19 Lín kàu taⁿ lia̍h-chòe goán tùi lín teh hun-sò͘ ,  Goán tiàm-tī Ki-tok kóng ōe tī Siōng-tè ê bīn-chêng ,  Só͘ thiàⁿ ê hiaⁿ-tī ah ,  it-chhè ê sū lóng sī ūi-tio̍h kiàn-li̍p lín , 20 In-ūi góa teh kiaⁿ ,  kiaⁿ-liáu góa lâi ê sî kiám-chhái tú-tio̍h lín bô chiàu góa só͘ ài ,  iā lín tú-tio̍h góa chiàu lín só͘ m̄ ài ;  kiaⁿ-liáu ū saⁿ-chiⁿ ,  oàn-tò͘ ,  siū-khì ,  kiat-tóng ,  húi-pòng ,  kóng ka-chiah-āu ōe ,  phín-phóng ,  hun-loān ,  chiah ê sū ; 21 iā kiaⁿ-liáu góa koh lâi ê sî ,  góa ê Siōng-tè hō͘ góa tī lín ê bīn-chêng pi-bî ,  góa iā ūi-tio̍h chōe-chōe chiông-chiân hoān-chōe ,  iā bô hoán-hóe in só͘ kiâⁿ ê ù-òe ,  kan-îm ,  hòng-tōng ê lâng lâi iu-būn , 
