1 Tùi Siōng-tè ê chí-ì chòe Ki-tok Iâ-so͘ ê sù-tô͘ Pó-lô ,  kap hiaⁿ-tī Thê-mô͘-thài ,  phoe kià hō͘ Siōng-tè ê kàu-hōe tī Ko-lîm-to ê ,  í-ki̍p piàn A-kai-a lóng-chóng ê sèng-tô͘ ; 2 goān lín tùi lán ê Pē Siōng-tè kap Chú Iâ-so͘ Ki-tok tit-tio̍h un-tián pêng-an , 3 Goān lán ê Chú Iâ-so͘ Ki-tok ê Siōng-tè ,  iā sī I ê Pē ,  chiū-sī lîn-bín ê Pē ,  siúⁿ-sù ta̍k iūⁿ an-ùi ê Siōng-tè ,  tit-tio̍h o-ló , 4 Goán tī ta̍k iūⁿ hoān-lān tiong ,  I an-ùi goán ,  beh hō͘ goán tùi Siōng-tè só͘ an-ùi goán ê an-ùi ,  lâi an-ùi ta̍k iūⁿ hoān-lān tiong ê lâng , 5 In-ūi chhin-chhiūⁿ Ki-tok ê kan-khó͘ móa-chhut-lâi kàu tī goán ,  goán ê an-ùi iā tùi Ki-tok móa-móa , 6 Goán he̍k-sī siū hoān-lān ,  sī beh chòe lín siū an-ùi kap tit kiù ê lō͘-ēng ;  he̍k-sī siū an-ùi ,  sī beh chòe lín siū an-ùi ê lō͘-ēng ,  chit ê an-ùi hō͘ lín ōe thun-lún kan-khó͘ ,  chiàu goán só͘ tú-tio̍h ê chi̍t iūⁿ , 7 Koh goán só͘ thòe lín ǹg-bāng ê sī kian-kò͘ ,  in-ūi chai lín kì-jiân ū hūn tī chiah ê kan-khó͘ ,  chiū ū hūn tī an-ùi ,  iā sī án-ni , 8 Hiaⁿ-tī ah ,  lūn-kàu goán tī A-se-a só͘ tú-tio̍h ê hoān-lān ,  goán m̄ ài lín m̄ chai ;  sī siū teh-tāng chin thiám kàu tng bōe khí ,  liân oa̍h iā bô ǹg-bāng ; 9 goán ka-kī sim-lāi iā àn-sǹg ōe sí ;  beh hō͘ goán bô óa-khò ka-kī ,  to̍k-to̍k óa-khò hō͘ sí-lâng koh-oa̍h ê Siōng-tè ; 10 I í-keng kiù goán thoat-lī hiah tōa ê sí-bô ,  koh beh kiù goán ;  goán iā ǹg-bāng I iáu beh kiù goán ; 11 lín iā ēng kî-tó lâi pang-chān goán ,  beh hō͘ chōe-chōe lâng in-ūi goán lâi kám-siā ,  chiū-sī ūi-tio̍h goán tùi chōe-chōe lâng kî-tó só͘ tit-tio̍h ê un , 12 In-ūi goán só͘ khoa-kháu ê ,  goán ê liông-sim iā chòe goán ê kan-chèng ,  chiū-sī goán chiàu Siōng-tè ê sèng-kiat kap sêng-si̍t ,  m̄ sī ēng jio̍k-thé ê tì-hūi ,  sī ēng Siōng-tè ê un ,  óng-lâi tī sè-kan ,  tùi lín koh khah sī án-ni , 13 In-ūi goán só͘ siá hō͘ lín ê bô pa̍t hāng ,  to̍k-to̍k lín só͘ tha̍k só͘ jīn ê ,  góa iā ǹg-bāng lín kàu bé beh jīn i ; 14 chhin-chhiūⁿ lín tiong-kan ū lâng jīn goán ,  tī lán ê Chú Iâ-so͘ ê ji̍t ,  lia̍h goán chòe lín ê khoa-kháu ,  chhin-chhiūⁿ goán iā lia̍h lín chòe goán ê khoa-kháu , 15 Góa in-ūi sìn án-ni ,  pún gī-tiāⁿ beh tāi-seng chiū-kūn lín ,  hō͘ lín têng-chài tit-tio̍h lī-ek ; 16 iā ài tùi lín hia keng-kè khì Má-kî-tùn ,  koh tùi Má-kî-tùn khì lín hia ,  hō͘ lín sàng góa khì Iû-thài , 17 Góa í-keng gī-tiāⁿ án-ni ,  kiám ū ēng phû-phiò mah? á-sī góa só͘ gī-tiāⁿ ê sī chiàu jio̍k-thé lâi gī-tiāⁿ ,  tì-kàu góa ū hit ê Sī ,  sī ,  ia̍h ū hit ê M̄ sī ,  m̄ sī mah?18 Siōng-tè sī sìn-si̍t ,  án-ni goán só͘ tùi lín kóng ê ōe iā bô ū Sī kap M̄ sī , 19 In-ūi tùi goán chiah-ê ,  chiū-sī tùi góa kap Se-lah Thê-mô͘-thài ,  tī lín tiong-kan só͘ thoân Siōng-tè ê Kiáⁿ Iâ-so͘ Ki-tok bô ū Sī kap M̄ sī ,  chāi-tī I chí ū Sī nā-tiāⁿ , 20 In-ūi Siōng-tè só͘ èng-ún ê ,  bô lūn jōa chōe ,  chāi-tī I lóng ū Sī ;  só͘-í À-bēng iā sī tùi I ,  hō͘ Siōng-tè tùi lán tit-tio̍h êng-kng , 21 Taⁿ kian-kò͘ goán kap lín tī Ki-tok ,  koh ēng iû boah lán ê ,  sī Siōng-tè ; 22 I iā kā lán khàm-ìn ,  koh siúⁿ-sù Sîn tī lán ê sim chòe tiāⁿ , 23 Góa kí góa ê oa̍h-miā kiû Siōng-tè chòe kan-chèng ,  góa bô koh kàu Ko-lîm-to sī in-ūi khoan-iông lín , 24 M̄ sī goán koán-hat lín ê sìn ,  sī pang-chān lín ê hoaⁿ-hí ;  in-ūi lín tùi sìn lâi khiā-chāi , 
