1 Goán kap Chú tâng tio̍h-bôa ê ia̍h khǹg lín m̄ thang khang-khang siū Siōng-tè ê un , 2 (In-ūi I kóng , 	Tī tit-tio̍h chiap-la̍p ê sî góa ū thiaⁿ lí , 	Tī chín-kiù ê ji̍t góa ū pang-chān lí ; lí khòaⁿ ,  chit tia̍p sī siū chiap-la̍p ê sî ,  lí khòaⁿ ,  chit tia̍p sī chín-kiù ê ji̍t)3 Goán it-khài bô that-gāi lâng ,  bián-tit chit ê chit-hūn hoān hiâm ; 4 chiū-sī hoān sū chèng-bêng pún-sin ha̍p tī chòe Siōng-tè ê chhe-ēng ,  sī tī chōe-chōe thun-lún ,  hoān-lān , 5 khiàm-kheh ,  khùn-pek ,  siū-phah ,  koaiⁿ-kaⁿ ,  jiáu-loān ,  tio̍h-bôa ,  bô khùn ,  bô chia̍h , 6 liâm-kiat ,  tì-sek ,  khoan-iông ,  jîn-chû ,  Sèng Sîn ê kám-hòa ,  bô ké ê thiàⁿ , 7 chin-lí ê tō ,  Siōng-tè ê koân-lêng ,  ēng gī ê chiàn-khì tī chó-iū , 8 bô lūn êng-kng lêng-jio̍k ,  pháiⁿ miâ-siaⁿ hó miâ-siaⁿ ;  chhin-chhiūⁿ phiàn lâng ê ,  kî-si̍t sī sêng-si̍t ê ; 9 chhin-chhiūⁿ lâng m̄ chai ,  kî-si̍t chōe-chōe lâng chai ;  chhin-chhiūⁿ beh sí ,  kî-si̍t sī oa̍h ;  chhin-chhiūⁿ siū chek-hoa̍t ,  kî-si̍t bô tì-kàu sí ; 10 chhin-chhiūⁿ hoân-ló ,  kî-si̍t siông-siông khoài-lo̍k ;  chhin-chhiūⁿ sòng-hiong ,  kî-si̍t hō͘ chōe-chōe lâng pù ;  chhin-chhiūⁿ bô ū ,  kî-si̍t sī bô m̄ ū , 11 Ko-lîm-to lâng ah ,  goán ǹg lín chhùi khui-khui ,  sim khoah-khoah , 12 M̄ sī tùi goán hō͘ lín oe̍h-toe̍h ,  sī tī lín ê sim ka-kī oe̍h-toe̍h , 13 Taⁿ lín tio̍h o̍h chit ê khoán ,  ka-kī khui-khoah lâi pò-tap goán ;  góa kóng án-ni ,  sī chhin-chhiūⁿ tùi ka-kī ê sòe-kiáⁿ lâi kóng , 14 Bo̍h-tit kap m̄ sìn ê lâng chòe phōaⁿ ,  in-ūi gī kap put-gī ū sím-mi̍h siong-thong? kng kap àm ū sím-mi̍h kau-pôe?15 Ki-tok kap Pí-lia̍t ū sím-mi̍h hô-ha̍p? sìn kap m̄ sìn ū sím-mi̍h kan-sia̍p?16 Siōng-tè ê tiān kap ngó͘-siōng ū sím-mi̍h saⁿ-tâng? In-ūi lán sī chin-oa̍h Siōng-tè ê tiān ;  chhin-chhiūⁿ Siōng-tè ū kóng ,  Góa beh khiā-khí tī in tiong-kan ,  kiâⁿ-iû tī in tiong-kan ;  góa beh chòe in ê Siōng-tè ,  in iā beh chòe góa ê peh-sìⁿ , 17 Só͘-í chiàu Chú só͘ kóng ê , 	Lín tio̍h tùi in tiong-kan chhut-lâi ,  ka-kī hun-piat , 	Bo̍h-tit bong bô chheng-khì ê mi̍h ; 	Góa chiū chiap-la̍p lín , 18 Góa beh chòe lín ê Pē , 	Lín beh chòe góa ê kiáⁿ cha-bó͘-kiáⁿ , Che sī choân-lêng ê Chú kóng ê , 
