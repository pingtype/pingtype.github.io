1 Só͘-í goán kì-jiân ū chit ê chit-hūn ,  chiàu só͘ tit-tio̍h ê lîn-bín ,  chiū bô lóe-chì , 2 Sī ū khì-sak kiàn-siàu ê àm-sū ,  bô kiâⁿ tī khúi-khiat ,  bô hūn-cha̍p Siōng-tè ê tō-lí ,  chiū-sī hián-bêng chin-lí ,  tī Siōng-tè ê bīn-chêng ,  chiong ka-kī chèng-bêng tī ta̍k lâng ê liông-sim , 3 Nā goán ê hok-im ū só͘ jia-khàm ,  chiū-sī jia-khàm tī tîm-lûn ê lâng , 4 Tī in tiong-kan chit sè-kài ê Siōng-tè hō͘ m̄ sìn ê lâng ê sim chhiⁿ-mî ,  bián-tit Ki-tok êng-hián ê hok-im ê kng chiò in ;  Ki-tok chiū-sī Siōng-tè ê siōng , 5 In-ūi goán bô thoân ka-kī ,  sī thoân Ki-tok Iâ-so͘ chòe Chú ,  iā pún-sin ūi-tio̍h Iâ-so͘ chòe lín ê lô͘-po̍k , 6 In-ūi Siōng-tè bat kóng ,  Kng tio̍h tùi àm-ni̍h chhut-lâi ê ,  I iā ū chiò tī goán ê sim ,  hō͘ goán tùi bat Siōng-tè ê êng-hián ,  chiū-sī tùi Iâ-so͘ Ki-tok hián-bêng ê ,  lâi tit-tio̍h kng , 7 Nā-sī goán ū chit hō pó-pòe khǹg tī thô͘ ê khì-kū ,  sī beh hō͘ ke̍k tōa ê koân-lêng chòe Siōng-tè ê ,  m̄ sī chhut tī goán , 8 Goán hoān sū siū hoān-lān ,  nā-sī bô khùn-pek ;  ûi-lân ,  iā bô sit-bāng ; 9 tú-tio̍h khún-tio̍k ,  iā bô siū pàng-sak ;  siū phah-tó ,  iā bô sí-bô ; 10 seng-khu siông-siông tòa Iâ-so͘ ê sí ,  hō͘ Iâ-so͘ ê oa̍h iā ōe hián-bêng tī goán ê seng-khu , 11 In-ūi goán chiah ê oa̍h ê ta̍uh-ta̍uh ūi-tio̍h Iâ-so͘ lâi kau-hù tī sí ,  hō͘ Iâ-so͘ ê oa̍h iā ōe hián-bêng tī goán ōe sí ê jio̍k-thé , 12 Án-ni chiū sí ê la̍t teh kiâⁿ tī goán ,  oa̍h ê la̍t teh kiâⁿ tī lín , 13 Chóng-sī goán í-keng ū chit ê sìn ê sîn ,  tú-tú chiàu só͘ kì-chài kóng ,  Góa ū sìn ,  só͘-í ū kóng ;  goán iā sìn ,  só͘-í iā kóng , 14 Ka-kī chai hō͘ Chú Iâ-so͘ koh-oa̍h ê iā beh hō͘ goán kap Iâ-so͘ koh-oa̍h ,  koh beh ín-chìn goán kap lín saⁿ-kap khiā tī I ê bīn-chêng , 15 In-ūi bān hāng sū lóng sī ūi-tio̍h lín ;  beh hō͘ un-tián tùi lâng ná chōe lâi ná ke-thiⁿ ,  chiū hō͘ kám-siā it-hoat chhiong-móa ,  tì-kàu Siōng-tè tit-tio̍h êng-kng , 16 Só͘-í goán bô lóe-chì ;  goán ê gōa-thé sui-jiân pāi-hoāi ,  nā-sī goán ê lāi-sim ji̍t-ji̍t ōaⁿ sin , 17 In-ūi goán ba̍k-nih-kú khin-khin ê kan-khó͘ sī kā goán chiâⁿ siōng-téng-siōng éng-oán ê tōa êng-kng ; 18 in-ūi goán m̄ sī khòaⁿ tī só͘ ōe khòaⁿ-kìⁿ ê ,  sī khòaⁿ tī só͘ bōe khòaⁿ-kìⁿ ê ;  in-ūi só͘ ōe khòaⁿ-kìⁿ ê sī chiām-sî ,  só͘ bōe khòaⁿ-kìⁿ ê sī éng-oán , 
