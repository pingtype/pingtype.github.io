1 Hiaⁿ-tī ah ,  goán chiong Siōng-tè só͘ siúⁿ-sù tī Má-kî-tùn chiah ê kàu-hōe ê un pò lín chai , 2 chiū-sī tī hoān-lān tiong siū tōa chhì-liān ê sî ,  in ê tōa hoaⁿ-hí ,  kap in ê ke̍k sòng-hiong ,  ū kek-gōe chiâⁿ in tōa-tōa ê hó-sim , 3 In-ūi góa kan-chèng in ka-kī kam-goān chiàu in ê le̍k-liōng ,  koh kè-thâu tī in ê le̍k-liōng , 4 khún-chhiat kiû goán hō͘ in tit-tio̍h chit ê un ,  lâi saⁿ-kap ū hūn tī ho̍k-sāi sèng-tô͘ , 5 Koh m̄ nā chiàu goán só͘ ǹg-bāng ,  chiū-sī tāi-seng chiong pún-sin hiàn hō͘ Chú ,  iā tùi Siōng-tè ê chí-ì hiàn hō͘ goán , 6 Só͘-í goán khǹg Thê-to ,  i kì-jiân ū thê-chhiòng chit ê un-hūi tī lín tiong-kan ,  chiū tio̍h chiàu án-ni hō͘ i chiâⁿ , 7 Taⁿ lín tī hoān sū ,  chhin-chhiūⁿ sìn-sim ,  kháu-châi ,  tì-sek ,  lóng-chóng ê jia̍t-sim ,  í-ki̍p lín ê thiàⁿ goán ,  chiah ê sū kì-jiân chhiong-móa ,  chiū tī chit ê un-hūi iā tio̍h chhiong-móa , 8 Góa kóng án-ni ,  m̄ sī bēng-lēng lín ;  sī tùi pa̍t lâng ê un-khûn lâi chhì-giām lín jîn-ài ê si̍t-chāi , 9 In-ūi lín chai lán ê Chú Iâ-so͘ Ki-tok ê un ;  I pún hó-gia̍h ,  ūi-tio̍h lín chiâⁿ-chòe sòng-hiong ,  beh hō͘ lín tùi I ê sòng-hiong lâi chiâⁿ-chòe hó-gia̍h , 10 Góa tī chit chân sū chiong góa ê ì-kiàn hō͘ lín chai ;  in-ūi che sī lín ê lī-ek ;  sī lín tùi kū-nî í-keng thê-chhiòng chit ê sū ,  m̄ nā chòe-chêng kiâⁿ ,  iā chòe-chêng kam-goān , 11 Taⁿ tio̍h chòe-chiâⁿ chit ê sū ;  tì-kàu lín kì-jiân ū jia̍t-sim ê kam-goān ,  iā chiàu só͘ ū ê lâi chiâⁿ i , 12 In-ūi í-keng ū chit hō jia̍t-sim ,  chiū tit-tio̍h chiap-la̍p ,  sī chiàu lâng só͘ ū ê ,  m̄ sī chiàu lâng só͘ bô ê , 13 Khiok m̄ sī ài pa̍t lâng liāu-lēng ,  lín ha̍t-ta̍t ,  sī ài tit pîⁿ-pîⁿ ; 14 hiān-sî chiong lín ū chhun ê pó͘ in ê bô kàu ,  thang chiong in ū chhun ê pó͘ lín ê bô kàu ,  án-ni chiah ōe pîⁿ ; 15 chiàu só͘ kì-chài kóng ,  khioh chōe ê bô chhun ,  khioh chió ê bô khiàm , 16 Kám-siā Siōng-tè hō͘ Thê-to ê sim pîⁿ-pîⁿ ūi-tio̍h lín un-khûn ; 17 i khiok iā sī siū goán ê khó͘-khǹg ;  chóng-sī i pún-jiân chin un-khûn ,  ka-kī kam-goān khì chhē lín , 18 Góa iā chhe chi̍t ê hiaⁿ-tī kap i khì ,  chiū-sī tī hok-im ū hō͘ chèng kàu-hōe o-ló ê ; 19 m̄ nā án-ni ,  iā sī chiah ê kàu-hōe só͘ kéng-soán kap goán chhut-mn̂g tàu liāu-lí goán só͘ teh pān ê un-hūi ,  lâi piáu-bêng Chú ê êng-kng kap goán ê kam-goān ; 20 sī tî-hông lâng ,  ūi-tio̍h goán só͘ liāu-lí ê chōe-chōe gûn lâi hiâm goán ; 21 in-ūi goán tô͘-bô͘ hó-sū ,  m̄ nā tī Chú ê bīn-chêng ,  iā sī tī lâng ê bīn-chêng , 22 Koh chhe goán ê hiaⁿ-tī chi̍t lâng kap in khì ,  goán tī chōe-chōe sū bat chōe-chōe pái chhì-giām i ,  chai i ê un-khûn ,  taⁿ in-ūi chhim sìn lín ,  chiū koh khah un-khûn , 23 Lūn-kàu Thê-to ,  i sī góa ê tâng-phōaⁿ ,  ūi-tio̍h lín lâi saⁿ-kap tio̍h-bôa ê ,  Á-sī goán chiah ê hiaⁿ-tī ,  in sī chiah ê kàu-hōe ê sù-chiá ,  iā sī Ki-tok ê êng-kng , 24 Só͘-í tī chiah ê kàu-hōe ê bīn-chêng ,  lín tio̍h tùi in hián-bêng lín ê jîn-ài ê pîn-kù ,  iā hián-bêng goán ūi-tio̍h lín só͘ khoa-kháu ê sī si̍t-chāi , 
