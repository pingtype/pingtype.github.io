1 Góa bat ka-kī koat-toàn bô koh ēng iu-būn chiū-kūn lín , 2 In-ūi góa nā hō͘ lín iu-būn ,  chiū góa só͘ hō͘ i iu-būn ê í-gōa ,  chī-chūi hō͘ góa hoaⁿ-hí ah?3 Chêng góa siá hit-ê hō͘ lín ,  bián-tit góa lâi ê sî ,  só͘ eng-kai hō͘ góa hoaⁿ-hí ê hoán-tńg hō͘ góa iu-būn ;  in-ūi góa chhim sìn lín chèng lâng lóng lia̍h góa ê hoaⁿ-hí chòe lín chèng lâng ê , 4 Chêng góa sim-lāi khó͘-thàng pek-chhiat ,  lâu chōe-chōe ba̍k-sái siá phoe hō͘ lín ,  m̄ sī beh hō͘ lín iu-būn ,  sī beh hō͘ lín chai góa ê thiàⁿ lín sī chin tōa , 5 Nā ū hō͘ lâng iu-būn ê ,  i m̄ sī hō͘ góa iu-būn nā-tiāⁿ ,  iā tāi-lio̍k sī hō͘ lín chèng lâng iu-būn ,  bián-tit góa chek-pī siuⁿ tāng , 6 Chhin-chhiūⁿ chit hō lâng tùi hiah chōe lâng só͘ siū ê chek-hoa̍t í-keng kàu-gia̍h , 7 Só͘-í hoán-tńg m̄ ta̍t-tio̍h sià-bián i ,  an-ùi i ;  kiaⁿ-liáu hit hō lâng iu-būn kè-thâu tì-kàu choa̍t-bāng , 8 Só͘-í góa khǹg lín ,  ēng si̍t-si̍t ê pîn-kù tùi i hián-bêng lín ê jîn-ài , 9 In-ūi án-ni góa iā bat siá phoe lâi chhì-giām lín ,  khòaⁿ lín hoān sū sūn-thàn á bô , 10 Lín sià-bián lâng sím-mi̍h ,  góa iā sià-bián i ;  in-ūi góa só͘ ū sià-bián ê ,  nā ū sià-bián sím-mi̍h ,  sī ūi-tio̍h lín tī Ki-tok ê bīn-chêng lâi sià-bián ê ; 11 bián-tit lán hō͘ Sat-tàn khah phiⁿ-thâu khì ;  in-ūi lán m̄ sī m̄ chai i ê kè-bô͘ , 12 Chêng góa ūi-tio̍h Ki-tok ê hok-im kàu Te̍k-lô-a ,  Chú iā kā góa khui mn̂g ; 13 nā-sī bô tú-tio̍h góa ê hiaⁿ-tī Thê-to ,  só͘-í góa ê sim-sîn bô pêng-an ;  chiū lī-pia̍t in khì Má-kî-tùn , 14 Taⁿ kám-siā Siōng-tè ,  siông-siông tī Ki-tok tek-sèng ,  lâi chòe-thâu chhōa goán ,  iā ēng goán tī ta̍k só͘-chāi hián-bêng hit ê tùi bat Ki-tok chiah ū ê khì-bī , 15 In-ūi tùi tī Siōng-tè goán tī tit kiù ê lâng ê tiong-kan í-ki̍p tîm-lûn ê lâng ê tiong-kan ,  chòe Ki-tok ê phang-bī , 16 Tùi chiah ê lâng sī chòe tùi sí tì-kàu sí ê bī ;  tùi hiah-ê sī chòe oa̍h tì-kàu oa̍h ê bī ,  Chiah ê sū chī-chūi ōe kham-tit tng?17 In-ūi goán bô chhin-chhiūⁿ chōe-chōe lâng hūn-cha̍p Siōng-tè ê tō-lí ;  chiū-sī ēng sêng-si̍t tùi Siōng-tè ,  tī Siōng-tè ê bīn-chêng tiàm-tī Ki-tok lâi kóng , 
