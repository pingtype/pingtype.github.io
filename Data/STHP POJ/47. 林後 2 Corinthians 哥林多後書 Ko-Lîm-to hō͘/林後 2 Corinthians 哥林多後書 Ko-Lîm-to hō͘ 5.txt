1 In-ūi goán chai goán tī tōe-ni̍h pò͘-pîⁿ ê chhù nā húi-hoāi ,  chiū ū tùi Siōng-tè só͘ khí-chō ,  m̄ sī lâng ê chhiú só͘ chō ê chhù ,  sī éng-oán tī thiⁿ-ni̍h ê , 2 In-ūi goán tiàm-tī chit ê pò͘-pîⁿ teh thó͘-khùi ,  put-chí him-bō͘ goán tùi thiⁿ-ni̍h ê chhù ,  chhin-chhiūⁿ saⁿ chhēng tha̍h-lo̍h-khì , 3 Nā tit-tio̍h chhēng ,  chiū bián thǹg-pak-theh , 4 In-ūi goán tiàm-tī chit ê pò͘-pîⁿ ê teh thoa-bôa thó͘-khùi ,  m̄ sī ài thǹg-khí-lâi ,  sī ài chhēng tha̍h-lo̍h-khì ,  tì-kàu hit ê ōe sí ê hō͘ oa̍h thun-lo̍h-khì , 5 Taⁿ pī-pān goán tit-tio̍h chit-ê ê ,  chiū-sī Siōng-tè ,  I iā ēng I ê Sîn chòe tiāⁿ hō͘ lán , 6 Só͘-í goán siông-siông hó-táⁿ ,  chai goán tiàm-tī seng-khu chiū-sī kap Chú saⁿ-lī , 7 (in-ūi goán teh kiâⁿ ,  sī tùi sìn m̄ sī tùi só͘ khòaⁿ) ; 8 án-ni goán hó-táⁿ ,  iā koh khah hoaⁿ-hí lī-khui seng-khu ,  kap Chú saⁿ-kap tiàm , 9 Só͘-í bô lūn tiàm-tī seng-khu á-sī lī-khui seng-khu ,  goán só͘ tì-ì ê ,  sī hō͘ I hoaⁿ-hí , 10 In-ūi lán chèng lâng tek-khak tio̍h hián-bêng tī Ki-tok ê kong-chō chêng ,  hō͘ ta̍k lâng chiàu i tùi seng-khu só͘ kiâⁿ ê tāi-chì ,  he̍k-sī hó ,  he̍k-sī pháiⁿ ,  lâi siū pò-èng , 11 Só͘-í goán kì-jiân chai Chú ê thang kiaⁿ-ùi ,  chiū khó͘-khǹg lâng ;  nā-sī goán í-keng hián-bêng tī Siōng-tè ,  góa iā ǹg-bāng ū hián-bêng tī lín ê liông-sim , 12 Goán m̄ sī koh ka-kī tùi lín chèng-bêng ,  chiū-sī hō͘ lín ūi-tio̍h goán ū thang khoa-kháu ê só͘-chāi ,  thang ìn hiah ê chiàu gōa-māu bô chiàu lāi-sim khoa-kháu ê lâng , 13 In-ūi goán nā kông ,  sī ūi-tio̍h Siōng-tè ;  nā chū-chāi ,  sī ūi-tio̍h lín , 14 In-ūi Ki-tok ê thiàⁿ-thàng chhui-pek goán ,  sī goán siūⁿ chi̍t lâng thòe chèng lâng sí ,  chiū-sī chèng lâng sí ; 15 koh I thòe chèng lâng sí ,  sī beh hō͘ chiah ê oa̍h ê lâng í-āu bô ūi-tio̍h ka-kī lâi oa̍h ,  sī ūi-tio̍h thòe in sí lâi koh-oa̍h ê , 16 Só͘-í goán tùi taⁿ í-āu bô chiàu jio̍k-thé bat lâng ;  sui-jiân bat chiàu jio̍k-thé bat Ki-tok ,  taⁿ í-āu bô koh án-ni bat I , 17 Só͘-í lâng nā tiàm-tī Ki-tok ,  chiū-sī chòe sin chhòng-chō ê ,  kū ê tāi-chì í-keng kè-khì ,  taⁿ lóng pìⁿ-chiâⁿ sin ê , 18 Koh bān hāng sū lóng sī chhut tī Siōng-tè ,  I tùi Ki-tok hō͘ lán kap I koh hô ,  iā chiong chit ê khǹg lâng kap Siōng-tè koh hô ê chit-hūn hō͘ goán ; 19 chiū-sī Siōng-tè tiàm-tī Ki-tok hō͘ sè-kan kap I koh hô ,  bô chiong in ê chōe-kòa kui tī in ;  iā chiong koh hô ê tō-lí kau-thok goán , 20 Án-ni goán ūi-tio̍h Ki-tok chòe khim-chhe ,  chhin-chhiūⁿ Siōng-tè ēng goán khǹg lín ;  goán ūi-tio̍h Ki-tok kiû lín kap Siōng-tè koh hô ; 21 Siōng-tè hō͘ hit ê bô chōe ê thòe lán chiâⁿ-chòe chōe ,  sī beh hō͘ lán tiàm-tī I lâi chiâⁿ-chòe Siōng-tè ê gī , 
