1 Góa Pó-lô ,  saⁿ kìⁿ-bīn ê sî chiū tī lín tiong-kan chòe pi-bî ,  saⁿ lī-khui ê sî chiū ǹg lín chòe hó-táⁿ ê ,  taⁿ ēng Ki-tok ê un-jiû sûn-liông ka-kī khǹg lín ; 2 ū lâng phah-sǹg goán sī chiàu jio̍k-thé lâi kiâⁿ ,  góa phah-sǹg koat-ì tio̍h ēng hó-táⁿ lâi pān in ;  kiû lín bo̍h-tit hō͘ góa tī saⁿ tùi-bīn ê sî ū chit hō koat-ì ê hó-táⁿ , 3 In-ūi goán sui-jiân tī jio̍k-thé lâi kiâⁿ ,  m̄ sī chiàu jio̍k-thé lâi kau-chiàn , 4 (in-ūi goán kau-chiàn ê khì-kū m̄ sī sio̍k tī jio̍k-thé ,  sī tī Siōng-tè ê bīn-chêng ū khùi-la̍t kàu-gia̍h thang lâi kong-phòa chiah ê kian-kò͘ ê iâⁿ-chē) , 5 hoān-nā chiah ê kè-bô͘ ,  í-ki̍p lóng-chóng koâiⁿ-koâiⁿ ê mi̍h ,  só͘ kú-khí lâi chó͘-tòng lâng bat Siōng-tè ê ,  goán lóng húi-hoāi i ,  chiong lóng-chóng ê liām-thâu lia̍h lâi hō͘ i sūn-ho̍k Ki-tok ; 6 koh í-keng pī-pān piān ,  thèng-hāu lín oân-choân sūn-ho̍k ,  chiah lâi chek-hoa̍t lóng-chóng ê bô sūn-ho̍k ê , 7 Lín khòaⁿ ba̍k-chêng ah ,  Nā ū lâng khò ka-kī sī sio̍k Ki-tok ê ,  i tio̍h koh ka-kī siūⁿ ,  khòaⁿ i cháiⁿ-iūⁿ sio̍k Ki-tok ,  goán iā sī án-ni , 8 Chú só͘ siúⁿ-sù goán ê koân sī beh kiàn-li̍p lín ,  m̄ sī beh pāi-hoāi lín ,  goán chiū nā ūi-tio̍h chit ê koân lio̍h-á kè-thâu khoa-kháu ,  iā put-tì kiàn-siàu ; 9 bián-tit góa chhin-chhiūⁿ ēng phoe hō͘ lín kiaⁿ , 10 In-ūi ū lâng kóng ,  I ê phoe tēng-tiōng ,  koh ū la̍t ;  nā-sī saⁿ tùi-bīn ê sî ,  seng-khu nńg-chiáⁿ ,  kóng ōe sio̍h-sio̍h , 11 Hit hō lâng tio̍h siūⁿ ,  goán saⁿ lī-khui ê sî ,  phoe-ni̍h kóng ōe sī sím-mi̍h khoán ,  saⁿ tùi-bīn ê sî chòe sū iā sī án-ni , 12 Ū lâng ka-kī o-ló ,  goán m̄ káⁿ kap in lia̍h pîⁿ ,  kap in pí-phēng ;  nā-sī in ēng ka-kī phoe-phêng ka-kī ,  iā ēng ka-kī pí-phēng ka-kī ,  sī bô tì-sek , 13 Nā-sī goán bô beh khoa-kháu kè-hūn ê sū ,  chiū-sī chiàu Siōng-tè só͘ phài hō͘ goán hān-tiāⁿ ê hūn-gia̍h ;  chit ê hūn-gia̍h lín iā chāi-lāi , 14 In-ūi goán m̄ sī pôaⁿ-kè hūn ,  ná chhin-chhiūⁿ m̄ eng-kai kàu tī lín ê ;  sī goán thoân Ki-tok ê hok-im iā bat kàu tī lín , 15 Goán m̄ sī kè-hūn lâi khoa-kháu pa̍t lâng ê tio̍h-bôa ;  chiū-sī ǹg-bāng lín sìn ná chhim ,  chiū goán tī lín tiong-kan chiàu góa ê hūn-gia̍h ,  ōe khui-khoah kàu móa-chhut-khì , 16 lâi thoân hok-im kàu tī lín kài-gōa ê tōe ;  bô ēng pa̍t lâng hūn-lāi í-keng chòe piān ê sū lâi khoa-kháu , 17 Khoa-kháu ê lâng tio̍h ēng Chú lâi khoa-kháu , 18 In-ūi m̄ sī ka-kī o-ló ê lâng chiūⁿ chhú ,  chiū-sī Chú só͘ o-ló ê chiūⁿ chhú , 
