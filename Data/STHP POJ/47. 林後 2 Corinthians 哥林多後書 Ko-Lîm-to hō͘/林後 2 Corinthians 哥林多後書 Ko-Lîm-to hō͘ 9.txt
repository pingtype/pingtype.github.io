1 Lūn-kàu ho̍k-sāi sèng-tô͘ ê sū ,  góa siá phoe hō͘ lín sǹg sī ke kang , 2 In-ūi góa chai lín ê jia̍t-sim ,  chiah chiong chit-ê tùi Má-kî-tùn lâng ūi-tio̍h lín khoa-kháu ,  kóng ,  A-kai-a tùi kū-nî í-keng piān ;  koh lín ê jia̍t-sim ū kám-kek chōe-chōe lâng , 3 Chóng-sī góa chhe chiah ê hiaⁿ-tī ,  hō͘ lín seng pī-pān ,  chiàu góa só͘ kóng ; 4 bián-tit goán tī chit ê sū só͘ ūi-tio̍h lín khoa-kháu ê kui tī khang-khang ;  kiaⁿ-liáu ū Má-kî-tùn lâng kap góa lâi ,  khòaⁿ-kìⁿ lín bē ū piān ,  goán chiū ūi-tio̍h chhim sìn lín tì-kàu kiàn-siàu ;  lín ê ,  góa bián kóng , 5 Só͘-í góa siūⁿ tek-khak tio̍h khǹg chiah ê hiaⁿ-tī liōng-chá khì lín hia ,  lâi tāi-seng khêng lín chêng só͘ ún ê un-hūi ;  thang hián-bêng lín ê pī-pān piān sī tùi un-hūi ,  m̄ sī tùi bián-kióng , 6 Nā-sī góa kóng ,  Chió chèng ê ,  chió siu ;  chōe chèng ê ,  chōe siu , 7 Ta̍k lâng chiàu i sim-lāi só͘ ū tiāⁿ-tio̍h ê ,  bo̍h-tit hoân-ló ,  bo̍h-tit bián-kióng ;  in-ūi hoaⁿ-hí the̍h-chhut ê ,  Siōng-tè thiàⁿ i , 8 Koh Siōng-tè ōe hō͘ ta̍k hāng ê un-tián chhiong-móa kàu tī lín ,  hō͘ lín hoān sū siông-siông chhiong-chiok ,  thang kiâⁿ ta̍k hāng ê hó sū ū kàu móa-móa ; 9 chiàu só͘ kì-chài kóng , 	I ū tōa siá-si ,  i ū chín-chè sòng-hiong lâng , 	I ê gī éng-éng tī-teh , 10 Koh siúⁿ-sù chéng-chí hō͘ iā ê ,  iā siúⁿ-sù bí-niû hō͘ lâng chia̍h ê Siōng-tè ,  I beh siúⁿ-sù lín thang iā ê chéng-chí chōe-chōe ,  iā beh ke-thiⁿ lín kiâⁿ gī ê ké-chí , 11 hō͘ lín hoān sū chhiong-chiok ,  kàu ū ta̍k iūⁿ ê hó-sim ,  chit ê hó-sim chiū-sī thok-tiōng goán lâi tì-kàu lâng kám-siā Siōng-tè ê , 12 In-ūi chit ê ho̍k-sāi ê kang m̄ sī pó͘-chiok sèng-tô͘ ê khiàm-kheh nā-tiāⁿ ,  koh sòa ōe hō͘ chōe-chōe lâng kám-siā Siōng-tè , 13 In tùi chit ê kang ê keng-giām lâi kui êng-kng Siōng-tè ,  sī in-ūi lín sêng-jīn Ki-tok ê hok-im lâi sūn-ho̍k ,  koh in-ūi lín hó-sim khoán-thāi in kap chèng lâng ; 14 koh in ūi-tio̍h Siōng-tè só͘ siúⁿ-sù lín ke̍k tōa ê un ,  thòe lín kî-tó ,  lâi loân-bō͘ lín , 15 Kám-siā Siōng-tè ūi-tio̍h I kóng bōe chīn ê un-sù , 
