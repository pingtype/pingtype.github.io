1 Goán kiám sī chit tia̍p chiah koh ka-kī kú-chiàn mah? Á-sī goán chhin-chhiūⁿ pa̍t lâng khiàm-ēng lâng ê chiàn phoe hō͘ lín ,  á-sī khiàm-ēng lín ê chiàn phoe hō͘ pa̍t lâng ah?2 Lín chiū-sī goán ê phoe siá tī goán ê sim ,  hō͘ chèng lâng só͘ chai só͘ tha̍k ê , 3 Lín bêng-bêng sī Ki-tok ê phoe ,  tùi goán ê kang lâi chiâⁿ ê ,  m̄ sī ēng ba̍k siá ê ,  chiū-sī ēng chin-oa̍h Siōng-tè ê Sîn ;  m̄ sī tī chio̍h-pi ,  chiū sī tī jio̍k-thé ê sim-pi , 4 Goán óa-khò Ki-tok ǹg Siōng-tè ū chit hō ê sìn ; 5 m̄ sī kóng goán ka-kī ōe kham-tit tùi ka-kī lâi siūⁿ-chhut sím-mi̍h ,  goán só͘-í ōe kham-tit sī tùi Siōng-tè ; 6 I iā hō͘ goán ōe kham-tit tam-tng sin iok ê chhe-ēng ,  m̄ sī bûn-jī ê ,  sī sîn-lêng ê ;  in-ūi bûn-jī tì-kàu sí ,  sîn-lêng tì-kàu oa̍h , 7 Taⁿ tì-kàu sí ê chit-hūn ,  ēng jī khek tī chio̍h-ni̍h ê ,  siōng-chhiáⁿ ū êng-kng ,  tì-kàu Í-sek-lia̍t lâng bōe-ōe chù-ba̍k khòaⁿ Mô͘-se ê bīn ,  sī ūi-tio̍h i ê bīn ê êng-kng ,  che êng-kng sī chiām-chiām soe-thè ê , 8 hô-hòng sîn-lêng ê chit-hūn kiám bô koh khah ū êng-kng mah?9 In-ūi tēng-chōe ê chit-hūn kì-jiân êng-kng ,  chiū tì-kàu gī ê chit-hūn i ê êng-kng koh khah chhiong-móa , 10 In-ūi chêng só͘ siū êng-kng ê ,  ūi-tio̍h chit ê khah tōa ê êng-kng ,  chiū bô êng-kng , 11 In-ūi soe-thè ê nā ū êng-kng ,  chiū hit ê kú-tn̂g tī-teh ê koh khah ū êng-kng , 12 Goán kì-jiân ū chit hō ê ǹg-bāng ,  só͘-í chin hó-táⁿ lâi kóng , 13 bô chhin-chhiūⁿ Mô͘-se ēng phè tà i ê bīn ,  hō͘ Í-sek-lia̍t lâng bōe tit thang chù-ba̍k khòaⁿ kàu hit ê teh soe-thè ê ê kiat-kio̍k , 14 Nā-sī in ê sim pìⁿ chòe ngī ;  kàu tī kin-á-ji̍t ,  in tha̍k kū iok ê sî ,  hit ê phè iû-goân tī-teh ,  bô hian-khui ;  chit ê phè tùi Ki-tok chiū hòe-khì , 15 Nā-sī kàu kin-á-ji̍t ,  put-lūn sím-mi̍h sî in tha̍k Mô͘-se ê chheh ,  phè iáu-kú tà tī in ê sim , 16 To̍k-to̍k put-lūn sím-mi̍h sî in kui ǹg Chú ,  phè chiū tû-khì , 17 Taⁿ Chú chiū-sī hit ê Sîn ;  Chú ê Sîn tī hit ūi ,  hit ūi chiū chū-iû , 18 Lán chèng lâng ê bīn bô tà phè ,  chhin-chhiūⁿ kiàⁿ tò-chiò Chú ê êng-kng ,  lóng piàn-hòa chòe I ê siōng ,  tùi êng-kng kàu êng-kng ,  chhin-chhiūⁿ tùi Chú ,  chiū-sī Sîn ,  án-ni , 
