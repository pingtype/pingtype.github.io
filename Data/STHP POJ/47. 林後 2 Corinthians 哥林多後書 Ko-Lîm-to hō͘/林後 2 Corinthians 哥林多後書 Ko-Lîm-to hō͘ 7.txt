1 Só͘ thiàⁿ ê hiaⁿ-tī ah ,  kì-jiân ū chiah ê èng-ún ,  lán tio̍h chheng-khì pún-sin ,  tû-khì it-chhè jio̍k-thé kap sîn ê lâ-sâm ,  kiaⁿ-ùi Siōng-tè ,  lâi oân-choân chiâⁿ-sèng , 2 Tio̍h khui-khoah lín ê sim ,  lâi chiap-la̍p goán ,  Goán bē bat khek-khui lâng ,  bē bat sún-hoāi lâng ,  bē bat phiⁿ lâng , 3 Góa kóng án-ni m̄ sī beh chek-chōe lín ;  in-ūi góa í-keng ū kóng ,  lín tī goán ê sim-thâu ,  tâng sí tâng oa̍h , 4 Góa ǹg tī lín tōa hó-táⁿ ,  góa ūi-tio̍h lín tōa khoa-kháu ,  Góa móa-sim tit-tio̍h an-ùi ;  tī goán it-chhè hoān-lān tiong ,  góa ū kek-gōe ê hoaⁿ-hí , 5 In-ūi goán lâi kàu Má-kî-tùn ê sî ,  goán ê jio̍k-thé lóng bô pêng-an ,  hoān sū tú-tio̍h hoān-lān ,  gōa-bīn ū saⁿ-chiⁿ ,  lāi-bīn ū kiaⁿ , 6 Chóng-sī an-ùi pi-bî ê lâng ê ,  chiū-sī Siōng-tè ,  ēng Thê-to kàu lâi an-ùi goán , 7 M̄ nā ēng i kàu ,  iā sī ēng i tùi lín só͘ siū ê an-ùi lâi an-ùi goán ,  in-ūi i chiong lín ê loân-bō͘ ,  lín ê ai-siong ,  lín ǹg tī góa ê jia̍t-sim ,  kā goán kóng ,  tì-kàu góa it-hoat hoaⁿ-hí , 8 Góa bat ēng phoe hō͘ lín hoân-ló ,  chêng sui-jiân ū m̄ kè-sim ,  taⁿ chiū bô lah ;  in-ūi góa khòaⁿ hit tiuⁿ phoe hō͘ lín hoân-ló ê ,  put-kò sī chiām-sî , 9 Taⁿ góa hoaⁿ-hí ,  m̄ sī in-ūi lín hoân-ló ,  sī in-ūi lín ū tùi hoân-ló tì-kàu hoán-hóe ,  In-ūi lín hoân-ló sī sūn Siōng-tè ,  hō͘ lín bô chi̍t hāng tùi goán siū khek-khui , 10 In-ūi sūn Siōng-tè ê hoân-ló siⁿ-chhut hoán-hóe ,  tì-kàu tit-tio̍h kiù ,  bô ū āu-lâi ê thè-hóe ;  nā-sī sè-kan ê hoân-ló sī tì-kàu sí , 11 In-ūi lín khòaⁿ ,  lín chit ê sūn Siōng-tè ê hoân-ló ,  tī lín ū siⁿ-chhut jōa tōa ê un-khûn ,  cháiⁿ-iūⁿ ê ka-kī hun-sò͘ ,  cháiⁿ-iūⁿ ê oàn-chhoeh ,  cháiⁿ-iūⁿ ê kiaⁿ-hiâⁿ ,  cháiⁿ-iūⁿ ê loân-bō͘ ,  cháiⁿ-iūⁿ ê jia̍t-sim ,  cháiⁿ-iūⁿ ê chek-hoa̍t ,  Lín tī chit chân sū í-keng ta̍k hāng piáu-bêng ka-kī sī chheng-khì , 12 Góa chêng sui-bóng siá phoe hó͘ lín ,  m̄ sī ūi-tio̍h hit ê khek-khui lâng ê ,  iā m̄ sī ūi-tio̍h hit ê siū khek-khui ê ,  sī beh hō͘ lín ūi-tio̍h goán ê un-khûn ,  tī Siōng-tè ê bīn-chêng ,  tùi lín hián-bêng , 13 Só͘-í goán í-keng siū an-ùi ;  koh tī an-ùi tiong ,  in-ūi Thê-to ê hoaⁿ-hí chiū goán ê hoaⁿ-hí it-hoat chhiong-móa ,  in-ūi i ê sim tùi lín chèng lâng lâi tit-tio̍h an-hioh , 14 Góa nā bat tùi i khoa-kháu lín sím-mi̍h tāi-chì ,  iā chiū bô kiàn-siàu ,  In-ūi goán tùi Thê-to só͘ khoa-kháu lín ê ōe sī chin-si̍t ,  chhin-chhiūⁿ goán tùi lín só͘ kóng ê ōe iā lóng sī chin-si̍t , 15 Koh i kì-liām lín lóng sūn-ho̍k ,  ēng kiaⁿ-hiâⁿ ngia̍uh-ngia̍uh-chhoah chiap-la̍p i ,  chiū i ê sim it-hoat ǹg tī lín , 16 Taⁿ góa hoaⁿ-hí ,  in-ūi lūn-kàu lín ,  góa hoān sū ōe pàng-sim tit , 
