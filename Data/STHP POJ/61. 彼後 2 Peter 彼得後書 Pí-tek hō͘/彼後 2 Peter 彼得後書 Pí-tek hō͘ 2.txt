1 Nā-sī tī peh-sìⁿ ê tiong-kan ,  bat ū ké ê sian-ti ,  án-ni tī lín ê tiong-kan iā teh-beh ū ké ê sian-siⁿ ,  àm-chīⁿ ín-chìn hiah ê hāi lâng kàu tîm-lûn ê īⁿ-toan ji̍p-lâi ,  chiū sio̍k-hôe in ê Chú-cháiⁿ in iā m̄ jīn ,  ka-kī chhú kín-kín kàu ê tîm-lûn , 2 Beh ū chōe-chōe lâng thàn in ê siâ-îm ,  chin-lí ê lō͘ beh ūi-tio̍h in lâi siū húi-pòng , 3 In tùi tham-sim beh chō-chok ōe ,  lâi lut lín ;  tùi chá í-lâi in ê sím-phòaⁿ bô iân-chhiân ,  in ê tîm-lûn bô hioh-khùn , 4 In-ūi Siōng-tè kì-jiân bô sioh hoān-chōe ê thiⁿ-sài ,  sī hiat in tī àm-hú ,  kau in tī o͘-àm ê khiⁿ ,  siu kìm teh thèng-hāu sím-phòaⁿ ; 5 koh bô sioh kó͘-chá ê sè-kài ,  hō͘ tōa chúi kàu tī hiah ê bô kèng-khiân ê lâng ê sè-kài ,  to̍k-to̍k pó-hō͘ soan-thoân gī-lí ê Ná-a hit poeh lâng ; 6 koh hō͘ Só͘-to-má ,  Ngô͘-mô͘-la̍h hiah ê siâⁿ chòe hé-hu ,  gí-tiāⁿ in bia̍t-bô ,  hē-teh chòe āu sè-tāi bô kèng-khiân ê lâng ê kàm-kài ; 7 to̍k-to̍k chín-kiù gī lâng Lô-tek ,  chiū-sī siông-siông ūi-tio̍h bû-lí ê lâng siâ-îm ê só͘-kiâⁿ lâi chhim-chhim iu-būn ê , 8 in-ūi chit ê gī lâng khiā-khí tī in tiong-kan ,  iā khòaⁿ-kìⁿ iā thiaⁿ-kìⁿ ,  ji̍t-ji̍t in-ūi in put-hoat ê só͘ chòe lâi khó͘-chhó͘ i gī ê sim ; 9 Chú chai thang chín-kiù kèng-khiân ê lâng thoat-lī iú-he̍k ,  iā chai thang siu-kìm put-gī ê lâng kàu sím-phòaⁿ ê ji̍t ,  siū hêng-hoa̍t , 10 koh khah iàu-kín sī hiah ê thàn jio̍k-thé kiâⁿ tī ù-òe ê su-io̍k ,  iā biáu-sī pān chèng-sū ê ;  in tōa táⁿ ,  chū-sī ,  chiū siat-to̍k chun-kùi ê ,  iā bô kiaⁿ , 11 Sui-jiân thiⁿ-sài khùi-la̍t koân-lêng khah tōa ,  iáu-kú bē bat tī Chú ê bīn-chêng ēng pòng-to̍k ê ōe chek-chōe in , 12 To̍k-to̍k chiah ê lâng ,  chhin-chhiūⁿ bô lêng-sèng ê oa̍h mi̍h ,  seng-sêng tio̍h hō͘ lâng lia̍h lâi pāi-hoāi ê ,  siat-to̍k in só͘ m̄ chai ê ,  beh tī in ê pāi-hoāi lâi siū pāi-hoāi ,  tú-tio̍h kan-khó͘ chòe put-gī ê kang-chîⁿ ; 13 in lia̍h ji̍t-sî ê iàn-lo̍k chòe hoaⁿ-hí ,  sī lâ-sâm sī hâ-chhû ,  kap lín tâng iân-sia̍h ,  iàn-lo̍k tī in ê hô-ài-se̍k ; 14 in ê ba̍k-chiu lóng sī îm-sek ,  hoān chōe bô soah ,  bê-he̍k sim bô kian-kò͘ ê lâng ,  in ê sim koàiⁿ-sì tham châi ,  ha̍p-kai siū chiù-chó͘ ; 15 lī-khui chiàⁿ lō͘ lâi sit-bê ,  thàn Pì-ní ê kiáⁿ Pa-lân ê lō͘ ,  i sī it-tio̍h put-gī ê kang-chîⁿ ; 16 nā-sī ūi-tio̍h ka-kī ê hoān-hoat lâi tú-tio̍h chek-pī ;  bōe kóng ōe ê lû kóng lâng ê ōe ,  lâi chó͘-chí sian-ti ê lām-sám , 17 In sī bô chúi ê chôaⁿ ,  kông hong só͘ sàu ê hûn-bū ,  ū o͘-o͘ àm-àm lâu-teh thèng-hāu in , 18 In-ūi in kóng khang-hu khoa-kháu ê ōe ,  tī jio̍k-thé ê su-io̍k ,  ēng siâ-îm lâi iú-he̍k hiah ê tú-tú thoat-lī kiâⁿ chha-biū ê lâng ê chhiú ê ; 19 èng-ún in chū-iû ,  iā ka-kī chòe pāi-hoāi ê lô͘-châi ,  in-ūi lâng hō͘ sím-mi̍h khah-iâⁿ ;  chiū chòe hit hāng ê lô͘-châi , 20 In-ūi in í-keng tùi chhim chai Kiù-chú Iâ-so͘ Ki-tok lâi tit-tio̍h thoat-lī sè-kan hiah ê ù-òe ,  nā koh-chài hō͘ hiah ê ù-òe só͘ tîⁿ só͘ ap-chè ,  chiū hit hō lâng lō͘-bé ê sū pí tāi-seng khah siong-tiōng , 21 In-ūi kì-jiân chai gī ê lō͘ ,  iā kèng-jiân pōe-biū só͘ thoân hō͘ in sèng ê bēng-lēng ,  m̄ ta̍t-tio̍h in lóng m̄ chai koh khah hó , 22 Hit hō lâng ê kéng-hóng sī ha̍p tī chin ê sio̍k-gú só͘ kóng ,  Káu tò-tńg chia̍h i só͘ thò͘ ê ,  ti í-keng sóe koh nòa tī thô͘-bê ê tiong-ng , 
