1 Só͘ thiàⁿ ê hiaⁿ-tī ah ,  góa hiān-chāi só͘ siá hō͘ lín ê sī tē jī tiuⁿ ê phoe ;  tī chit nn̄g tiuⁿ sī beh hō͘ lín kì-liām ,  lâi tiám-chhíⁿ lín sûn-choân ê sim ; 2 hō͘ lín kì-tit sèng ê sian-ti chhàm-gú ê ōe ,  í-ki̍p Kiù-chú tùi lín ê sù-tô͘ só͘ bēng-lēng ê , 3 Tē it tio̍h chai ê ,  tī hiah ê lō͘-bé ê sî-ji̍t beh ū hì-hiok ê lâng chhut-lâi ,  chiàu ka-kī ê su-io̍k lâi kiâⁿ ê ,  hì-hiok kóng , 4 I èng-ún koh lâi taⁿ tī tá-lo̍h? In-ūi tùi lia̍t-chó͘ khùn-khì í-lâi ,  bān hāng mi̍h tùi khí-thâu chhòng-chō chiàu kū bô koh-iūⁿ , 5 In-ūi in hiah ê lâng kò͘-ì bōe kì-tit ê ,  chiū-sī tùi chá ū chiah ê thiⁿ ,  koh ū tōe tùi chúi chhut ,  tùi chúi lâi chiâⁿ ,  lóng sī tùi Siōng-tè ê tō ; 6 Tùi chiah ê thiⁿ tōe tng hit sî ê sè-kan hō͘ chúi hoàn-lām lâi bia̍t-bô , 7 To̍k-to̍k hiān-kim chiah ê thiⁿ kap tōe sī tùi chit ê tō khǹg-teh ,  lâi thèng-hāu hé ,  lâu-teh kàu bô kèng-khiân ê lâng siū sím-phòaⁿ kap bia̍t-bô ê ji̍t , 8 Só͘ thiàⁿ ê hiaⁿ-tī ah ,  ū chi̍t hāng lín m̄ thang bōe kì-tit ,  chiū-sī Chú khòaⁿ chi̍t ji̍t chhin-chhiūⁿ chi̍t chheng nî ,  chi̍t chheng nî chhin-chhiūⁿ chi̍t ji̍t , 9 Chú bô iân-chhiân tī só͘ èng-ún ,  chhin-chhiūⁿ lâng ū-ê khòaⁿ chòe iân-chhiân ê ,  chiū-sī khoan-iông lín ,  m̄ ài ū lâng tîm-lûn ,  sī ài lâng lóng hoán-hóe , 10 Nā-sī Chú ê ji̍t beh kàu chhin-chhiūⁿ chha̍t ,  hit ji̍t hiah ê thiⁿ beh ū tōa siaⁿ hòe-khì ,  hiah ê goân-chit siū sio lâi siau-bia̍t ,  tōe kap kî-tiong só͘ ū ê mi̍h iā sio-lio-khì , 11 Bān mi̍h kì-jiân beh án-ni siau-bia̍t ,  chiū lín tī sèng kap kèng-khiân tio̍h chòe sím-mi̍h hō ê lâng , 12 lâi ǹg-bāng sòa chhui-pek Siōng-tè ê ji̍t kàu ;  ūi-tio̍h án-ni chiah ê thiⁿ ōe hō͘ hé siau-bia̍t ,  goân-chit siū sio ,  chiū iûⁿ-khì?13 Nā-sī chiàu I só͘ èng-ún ,  lán ǹg-bāng sin ê thiⁿ sin ê tōe ,  gī tiàm tī in tiong-kan , 14 Só͘-í só͘ thiàⁿ ê hiaⁿ-tī ah ,  lín kì-jiân ǹg-bāng chiah-ê ,  tio̍h un-khûn hō͘ lín bô lâ-sâm bô hâ-chhû an-jiân kìⁿ-tio̍h I , 15 Koh tio̍h khòaⁿ lán ê Chú ê khoan-iông chòe chín-kiù ê in-iû ;  chhin-chhiūⁿ goán só͘ thiàⁿ ê hiaⁿ-tī Pó-lô ,  chiàu só͘ siúⁿ-sù i ê tì-hūi ,  iā bat siá phoe hō͘ lín ; 16 tī i lóng-chóng ê phoe teh lūn chiah ê sū iā sī án-ni kóng ;  kî-tiong ū oh-tit bêng ê ,  m̄ chai-iáⁿ bô kian-kò͘ ê lâng kóe hō͘ i chhoa̍h-khì ,  chhin-chhiūⁿ kóe-chhoa̍h kî-û ê sèng-keng ,  tì-kàu ka-kī tîm-lûn , 17 Só͘ thiàⁿ ê hiaⁿ-tī ah ,  án-ni lín kì-jiân tāi-seng chai ,  tio̍h tî-hông bián-tì hō͘ bû-lí ê lâng ê chha-biū só͘ ín-iú ,  lâi sit-lo̍h ka-kī ê kian-kò͘ , 18 To̍k-to̍k tio̍h chìn-pō͘ tī lán ê Kiù-chú Iâ-so͘ Ki-tok ê un-tián ,  í-ki̍p bat I ,  Goān êng-kng kui I ,  tùi hiān-kim kàu éng-oán ê ji̍t ,  À-bēng , 
