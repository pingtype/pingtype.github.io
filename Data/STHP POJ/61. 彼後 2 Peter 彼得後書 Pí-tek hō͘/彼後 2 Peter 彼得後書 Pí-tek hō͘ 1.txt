1 Iâ-so͘ Ki-tok ê lô͘-po̍k ,  iā sī I ê sù-tô͘ ,  Se-bûn Pí-tek ,  phoe kià hō͘ hiah ê kap goán saⁿ-kap tit-tio̍h tâng chi̍t-iūⁿ pó-pòe ê sìn ,  tī lán ê Siōng-tè kap Kiù-chú Iâ-so͘ Ki-tok ê gī ê:2 goān un-tián pêng-an  ,  tùi lín chhim chai Siōng-tè kap lán ê Chú Iâ-so͘ ,  ke-thiⁿ chōe-chōe hō͘ lín ; 3 in-ūi Siōng-tè ê koân-lêng í-keng ēng it-chhè koan-hē oa̍h-miā kap kèng-khiân ê sū siúⁿ-sù lán ,  tùi tī chhim chai hit ê ēng ka-kī ê êng-kng kap hó-tek tiàu lán ê ; 4 tùi chiah-ê í-keng ū pó-pòe kap ke̍k tōa ê èng-ún siúⁿ-sù lán ,  beh hō͘ lín tùi chiah ê èng-ún thoat-lī sè-kan tùi su-io̍k só͘ tì ê pāi-hoāi ,  tit-tio̍h ū hūn tī Siōng-tè ê sèng-chêng , 5 Ūi-tio̍h án-ni ,  lín tio̍h chīn-la̍t un-khûn ,  tī lín ê sìn ke-thiⁿ hó-tek ,  tī hó-tek ke-thiⁿ tì-sek , 6 tī tì-sek ke-thiⁿ chún-chat ,  tī chún-chat ke-thiⁿ thun-lún ,  tī thun-lún ke-thiⁿ kèng-khiân , 7 tī kèng-khiân ke-thiⁿ thiàⁿ hiaⁿ-tī ,  tī thiàⁿ hiaⁿ-tī ke-thiⁿ thiàⁿ chèng-lâng , 8 In-ūi lín nā ū chiah-ê kàu chhiong-móa ,  chiū beh hō͘ lín tī chhim chai lán ê Chú Iâ-so͘ Ki-tok put-tì pîn-tōaⁿ bô kiat-si̍t , 9 In-ūi bô chiah-ê ê lâng chiū chhiⁿ-mî ,  chí ū khòaⁿ kūn-kūn ,  í-keng bōe kì-tit i chêng ê chōe ū sóe-chheng , 10 Hiaⁿ-tī ah ,  só͘-í tio̍h koh khah un-khûn ,  lâi kian-kò͘ lín ê siū tiàu siū kéng ,  In-ūi lín kiâⁿ chiah-ê ,  chiū éng-oán bōe poa̍h-tó , 11 Sī tùi án-ni beh tōa-tōa siúⁿ-sù lín ji̍p lán ê Kiù-chú Iâ-so͘ Ki-tok éng-oán tī-teh ê kok , 12 Só͘-í lín sui-jiân í-keng chai chiah ê sū ,  koh kian-kò͘ tī só͘ ū ê chin-lí ,  góa beh siông-siông hō͘ lín kì-tit , 13 Góa iáu tiàm tī chit ê pò͘-pîⁿ ê sî ,  tiám-chhíⁿ lín hō͘ lín ōe kì-tit ,  góa phah-sǹg sī eng-kai ; 14 ka-kī chai thiah góa ê pò͘-pîⁿ ê sî kūn lah ,  chiàu lán ê Chú Iâ-so͘ Ki-tok só͘ chí-sī góa ê , 15 Góa iā beh un-khûn hō͘ lín tī góa kè-sì ê liáu-āu ,  put-sî ōe kì-tit chiah ê sū , 16 In-ūi goán pêng-sò͘ hō͘ lín chai lán ê Chú Iâ-so͘ Ki-tok ê koân-lêng kap I ê kàng-lîm ,  m̄ sī ēng kî-khiáu bô iáⁿ-chiah ōe ,  chiū-sī chhin-ba̍k khòaⁿ-kìⁿ I ê tōa ui-giâm , 17 In-ūi I tùi Pē Siōng-tè tit-tio̍h chun-kùi êng-kng ,  hit sî tùi ke̍k tōa ê êng-kng ū chit hō siaⁿ kàu tī I ,  kóng ,  Chit-ê sī góa thiàⁿ ê Kiáⁿ ,  góa só͘ hoaⁿ-hí ê , 18 Chit ê siaⁿ tùi thiⁿ chhut ,  goán kap I tī sèng-soaⁿ ê sî thiaⁿ-kìⁿ , 19 Koh lán ū sian-ti ê ōe ōe koh khah kian-kò͘ ,  lín tì-ì chiah-ê sī hó ,  chhin-chhiūⁿ teng chiò tī o͘-àm ,  kàu tī thiⁿ-kng ,  khé-bêng-chhiⁿ chhut-hiān tī lín ê sim ê sî , 20 Tē it ,  tio̍h seng chai ,  kìⁿ-nā sèng-keng tiong sian-ti ê ōe ,  bô thang thàn su-khia ê ì-sù lâi khui-thiah , 21 In-ūi bē ū sian-ti ê ōe tùi lâng ê ì-sù chhut ;  chiū-sī tùi Siōng-tè lâi ê lâng ,  hō͘ Sèng Sîn kám-tōng lâi kóng , 
