1 Pó-lô chòe Ki-tok Iâ-so͘ ê sù-tô͘ ,  chiàu kiù lán ê Siōng-tè kap hō͘ lán ū ǹg-bāng ê Ki-tok Iâ-so͘ só͘ bēng-lēng ê ,  phoe kià hō͘ Thê-mô͘-thài , 2 chiū-sī tī sìn chòe góa chin ê kiáⁿ ê ;  goān lí tùi Pē Siōng-tè kap lán ê Chú Ki-tok Iâ-so͘ tit-tio̍h un-tián ,  lîn-bín ,  pêng-an , 3 Góa khì Má-kî-tùn ê sî bat khǹg lí iû-goân tòa Í-hut-só͘ ,  hō͘ lí thang hoan-hù kúi-nā lâng bo̍h-tit thoân pa̍t hō ê kàu , 4 iā bo̍h-tit ài thiaⁿ bô iáⁿ-chiah ê ōe ,  kap bû-kiông-chīn ê cho̍k-phó͘ ;  hoān-nā chit hō sī siⁿ-chhut piān-lūn ,  m̄ sī hō͘ Siōng-tè tī sìn só͘ an-pâi ê tit-tio̍h chiâⁿ , 5 Nā-sī kài-bēng ê chong-chí sī jîn-ài ,  chit ê jîn-ài sī tùi chheng-khì ê sim ,  kap bô thang chek-pī ê liông-sim ,  kap bô ké ê sìn siⁿ-chhut , 6 ū lâng sit-lo̍h chiah-ê ,  hoán-tńg ǹg phû-phiò ê tâm-lūn ; 7 in ài chòe kàu-hoat-su ,  iā bōe hiáu-tit ka-kī só͘ kóng ê ,  í-ki̍p só͘ chip ê giân-lūn ,  sī ūi-tio̍h sím-mi̍h , 8 Lán chai lu̍t-hoat sī hó ,  to̍k-to̍k lâng tio̍h ha̍p-hoat lâi ēng i , 9 iā tio̍h chai lu̍t-hoat ê siat-li̍p m̄ sī ūi-tio̍h gī ê lâng ,  chiū-sī ūi-tio̍h put-hoat kap bô sūn-ho̍k ê ,  bô kèng-khiân kap hoān-chōe ê ,  bô sèng-kiat kap chho͘-sio̍k ê ,  phah-sí pē phah-sí bú ê ,  thâi-sí lâng ê , 10 kiâⁿ-îm ê ,  hò͘ⁿ lâm-sek ê ,  chòe hoàn-sau ê ,  kóng pe̍h-chha̍t ê ,  lām-sám chiù-chōa ê ,  á-sī ū sím-mi̍h pa̍t hāng ge̍k chèng-kàu ê sū , 11 che sī chiàu tōa hok-khì ê Siōng-tè kau-thok góa êng-kng ê hok-im só͘ kóng ê , 12 Góa kám-siā hō͘ góa ū khùi-la̍t ê ,  chiū-sī lán ê Chú Ki-tok Iâ-so͘ ,  in-ūi I lia̍h góa chòe chīn-tiong ,  siat-li̍p góa chòe chhe-ēng ; 13 góa chêng sī pòng-to̍k ê ,  khún-tio̍k ê ,  bú-bān ê ,  chóng-sī góa chit hō só͘ chòe sī chhut tī m̄ chai m̄ sìn ,  chiah tit-tio̍h lîn-bín , 14 Koh lán ê Chú ê un-tián sī kek-gōa hong-sēng ,  hō͘ góa tī Ki-tok Iâ-so͘ ū sìn ū thiàⁿ ê sim , 15 Ū chi̍t kù ōe thang sìn thang chiâu-chn̂g chiap-la̍p ê ,  chiū-sī Ki-tok Iâ-so͘ lîm-kàu sè-kan ,  beh kiù ū chōe ê lâng ,  kî-tiong góa sī tē it pháiⁿ , 16 Nā-sī góa tit-tio̍h lîn-bín ,  sī in-ūi Iâ-so͘ Ki-tok beh tī góa ,  tē-it pháiⁿ ê lâng ,  hián-bêng I it-chhè ê thun-lún ,  lâi chòe āu-lâi sìn-khò I tit-tio̍h éng-oa̍h ê lâng ê bô͘-iūⁿ , 17 Goān chun-kùi êng-kng kui tī bōe húi-hoāi ,  khòaⁿ bōe tio̍h ,  bān sè-tāi ê ông ,  to̍k-it ê Siōng-tè ,  kàu tāi-tāi bô chīn ,  À-bēng , 18 Góa ê kiáⁿ Thê-mô͘-thài ah ,  góa chiàu chêng só͘ lūn-kàu lí ê chhàm-gú ,  chiong chit ê kài-bēng kau-thok lí ,  hō͘ lí ēng chiah ê chhàm-gú lâi cheng-chiàn hit ê hó ê cheng-chiàn ; 19 tio̍h chûn sìn kap bô thang chek-pī ê liông-sim ,  ū lâng pàng-sak chit-ê ,  lūn-kàu sìn in chiū sit-lo̍h i ,  chhin-chhiūⁿ kòng-phòa chûn , 20 Kî-tiong ū Hú-bí-nái kap A-le̍k-san-tāi ,  góa í-keng chiong in kau hō͘ Sat-tàn ,  hō͘ in siū kéng-kài m̄ thang húi-pòng , 
