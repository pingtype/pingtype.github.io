1 Kìⁿ-nā tī lâng ê hat-ē chòe lô͘-po̍k ê ,  tio̍h khòaⁿ ka-kī ê chú-lâng kham-tit siū chiâu-chn̂g ê chun-kèng ,  bián-tit Siōng-tè ê miâ kap tō-lí tú-tio̍h húi-pòng , 2 Siat-sú i ê chú-lâng sī sìn tō-lí ê ,  chiū m̄ thang in-ūi i sī hiaⁿ-tī lâi khòaⁿ-khin i ;  hoán-tńg koh khah tio̍h ho̍k-sāi i ,  in-ūi siū lī-ek ê chiū-sī sìn kap tit-tio̍h thiàⁿ ê ,  Lí tio̍h ēng chiah-ê kà-sī lâi khó͘-khǹg in , 3 Nā ū lâng thoân pa̍t iūⁿ ê kàu ,  bô sūn-ho̍k lán ê Chú Iâ-so͘ Ki-tok toan-chèng ê ōe ,  kap chiàu kèng-khiân ê kàu-hùn ê ; 4 i sī ka-kī phòng-hong ,  m̄ chai pòaⁿ-hāng ,  ū hò͘ⁿ piān-lūn kap saⁿ-chìⁿ ōe ê pē-pēng ; 5 tùi án-ni chiū siⁿ-khí oàn-tò͘ ,  saⁿ-chiⁿ ,  húi-pòng ,  pháiⁿ liām-thâu ,  í-ki̍p sim-chì pāi-hoāi sòng-sit chin-lí ê lâng ê oan-ke ;  in lia̍h kèng-khiân chòe lī-lō͘ , 6 Nā-sī kèng-khiân kiam ti-chiok chiū-sī tōa lī-lō͘ , 7 In-ūi lán chhut-sì bô tòa sím-mi̍h lâi ,  kè-sì iā bōe-ōe tòa sím-mi̍h khì , 8 Nā-sī ū thang chia̍h chhēng ,  lán chiū beh ti-chiok , 9 To̍k-to̍k hiah ê siūⁿ beh hoat-châi ê ,  chiū hām-lo̍h bê-he̍k kap lô-bāng ,  í-ki̍p chōe-chōe gōng-gōng ū sún-hāi ê su-io̍k ,  chiū-sī hō͘ lâng tîm-lo̍h tī pāi-hoāi kap bia̍t-bô ê , 10 In-ūi tham-châi sī bān ok ê kun-goân ;  ū lâng loân-bō͘ i ,  chiū siū bê-he̍k lâi lī-khui tō-lí ,  ēng chōe-chōe kan-khó͘ ka-kī chhì-chha̍k , 11 To̍k-to̍k lí ,  sio̍k Siōng-tè ê lâng ah ,  tio̍h siám-pī chiah-ê ;  lâi tui-jip gī ,  kèng-khiân ,  sìn ,  jîn-ài ,  thun-lún ,  un-jiû , 12 Tio̍h cheng-chiàn sìn ê hó cheng-chiàn ;  chiong éng-oa̍h khîⁿ tiâu-tiâu ,  lí ê siū tiàu chiū-sī ūi-tio̍h chit-ê ;  lí iā bat sêng-jīn hó ê chì-goān tī chōe-chōe kan-chèng ê lâng ê bīn-chêng , 13 Góa tī siúⁿ-sù oa̍h-miā hō͘ bān-hāng-ū ê Siōng-tè ê bīn-chêng ,  í-ki̍p tùi Pún-tiu Pí-lia̍p-to chòe hó ê kan-chèng ê Ki-tok Iâ-so͘ ê bīn-chêng ,  hoan-hù lí , 14 tio̍h siú chit ê bēng-lēng ,  bô hâ-chhû ,  bô thang hiâm ,  kàu lán ê Chú Iâ-so͘ Ki-tok ê hián-hiān , 15 Kàu kî tōa hok-khì ,  to̍k-it ū koân-lêng ,  bān ông ê Ông ,  bān chú ê Chú ,  beh hián-bêng i , 16 chiū-sī to̍k-it bōe sí ,  tiàm-tī bōe thang kūn-óa ê kng ,  lâng só͘ bē bat khòaⁿ-kìⁿ ,  iā bōe-ōe khòaⁿ-kìⁿ ê ;  goān chun-kùi kap éng-oán ê koân-sè kui tī I ,  À-bēng , 17 Kim-sè hó-gia̍h ê lâng lí tio̍h hoan-hù in ,  sim-chì bo̍h-tit chū-ko ,  bo̍h-tit hē in ê ǹg-bāng tī bô tiāⁿ-tio̍h ê chîⁿ-châi ,  tio̍h hē tī chiong bān mi̍h móa-móa hō͘ lán hióng-siū ê Siōng-tè ; 18 koh hoan-hù in kiâⁿ hó sū ,  hó-gia̍h tī hó só͘ kiâⁿ ,  hoaⁿ-hí chín-chè ,  kam-goān pun hō͘ lâng , 19 ūi-tio̍h ka-kī chek-chū hó ê tōe-ki ,  pī-pān āu-lâi ê sū ,  hō͘ in khîⁿ-tiâu chin ê oa̍h-miā , 20 Thê-mô͘-thài ah ,  só͘ kau-thok lí ê ,  lí tio̍h pó-siú i ,  lī-khui ū miâ bô si̍t ê tì-hūi chiah ê chho͘-sio̍k ê hu-sû ,  kap saⁿ pí-kàu ê piān-lūn , 21 ū lâng chū-chheng ū chit hō tì-hūi ,  chiū í-keng chha-biū tō-lí lah , 	Goān un-tián kap lín tī-teh , 4
