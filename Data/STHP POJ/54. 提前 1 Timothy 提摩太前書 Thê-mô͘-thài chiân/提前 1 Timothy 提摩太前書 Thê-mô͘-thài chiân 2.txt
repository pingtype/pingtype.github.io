1 Só͘-í góa só͘ khoàn-bián ê ,  tē it chiū-sī thòe chèng lâng khún-kiû ,  kî-tó ,  kiû un ,  chiok-siā ; 2 thòe chiah ê ông kap lóng-chóng ê koaⁿ-hú kiû ;  hō͘ lán hoān sū kèng-khiân toan-chong ,  thang an-jiân thiâm-chēng lâi kè ji̍t , 3 Che sī hó ,  koh tit-tio̍h chiap-la̍p tī kiù lán ê Siōng-tè ê bīn-chêng ; 4 I ài chèng lâng tit-tio̍h kiù ,  iā chhim chai chin-lí , 5 In-ūi Siōng-tè sī chi̍t-ê ,  Siōng-tè kap lâng ê tiong-kan tiong-pó iā sī chi̍t-ê ,  chiū-sī chòe lâng ê Ki-tok Iâ-so͘ ; 6 I ūi-tio̍h chèng lâng hiàn pún-sin ,  chòe thòe-sio̍k ê kè-chîⁿ ,  ū ki̍p-sî chèng-bêng ; 7 in-ūi án-ni góa siū siat-li̍p chòe soan-thoân ê ,  chòe sù-tô͘ ,  ēng sìn ēng chin-si̍t chòe gōa-pang ê kàu-su ;  góa só͘ kóng sī chin-si̍t bô pe̍h-chha̍t , 8 Só͘-í góa ài ta-po͘-lâng kia̍h-khí sèng ê chhiú ,  bô siū-khì bô giâu-gî ,  ta̍k só͘-chāi kî-tó ; 9 iā ài hū-jîn-lâng táⁿ-pān sò͘-sò͘ ,  ēng liâm-thí siú-kí ka-kī chng-thāⁿ ,  m̄ sī ēng piⁿ thâu-mn̂g ,  kap kim-khì ,  á-sī chin-chu ,  á-sī ta̍t chîⁿ ê i-chiûⁿ ; 10 sī ēng hó só͘ kiâⁿ chòe chng-thāⁿ ,  che sī ka-kī jīn chòe kèng Siōng-tè ê hū-jîn-lâng só͘ ha̍p-gî ê , 11 Hū-jîn-lâng tio̍h thiâm-chēng ,  it-bī hâng-ho̍k lâi ha̍k-si̍p , 12 Góa m̄ chún hū-jîn-lâng thoân-kàu ,  á-sī koán-hat ta-po͘-lâng ,  to̍k-to̍k tio̍h thiâm-chēng , 13 In-ūi A-tong tāi-seng siū chō ,  jiân-āu chiah Hā-oa , 14 Koh A-tong bô siū khi-phiàn ,  to̍k-to̍k hū-jîn-lâng siū khi-phiàn lâi hām-lo̍h chōe , 15 Chóng-sī in nā tiàm-tī sìn kap jîn-ài kap chiâⁿ-sèng kiam chiat-chè ,  i chiū beh tùi siⁿ kiáⁿ lâi tit kiù , 
