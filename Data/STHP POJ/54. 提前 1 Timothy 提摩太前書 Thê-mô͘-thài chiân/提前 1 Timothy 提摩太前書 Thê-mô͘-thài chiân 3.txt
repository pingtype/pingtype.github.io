1 Lâng nā him-bō͘ kàm-tok ê chit ,  i sī it-tio̍h hó ê kang ,  chit kù ōe sī chin-si̍t , 2 Só͘-í chòe kàm-tok ê eng-kai tio̍h bô thang hiâm ,  chòe chi̍t ê hū-jîn-lâng ê tiōng-hu ,  m̄ thang hò͘ⁿ chiú ,  tio̍h siú-kí ,  toan-chèng ,  hó khoán-thāi chhut-gōa lâng , 3 gâu kà-sī ,  bô in-ūi chiú khí sū ,  bô phah lâng ,  tio̍h un-jiû ,  bô saⁿ-chiⁿ ,  bô tham châi ; 4 gâu chéng-chôe ka-kī ê ke ,  ēng toan-chong hō͘ kiáⁿ-jî sūn-ho̍k , 5 In-ūi lâng nā bōe hiáu-tit chéng-chôe ka-kī ê ke ,  beh cháiⁿ-iūⁿ chiàu-kò͘ Siōng-tè ê kàu-hōe ah?6 Tú-á ji̍p kàu ê m̄ thang hō͘ i chòe kàm-tok ,  kiaⁿ-liáu ka-kī phín-phóng ,  lâi hām-lo̍h tī Mô͘-kúi só͘ siū ê sím-phòaⁿ , 7 Koh tī kàu-hōe gōa tio̍h ū hó miâ-siaⁿ ,  kiaⁿ-liáu tú-tio̍h lâng ê lóe-mē ,  hām-lo̍h Mô͘-kúi ê oa̍h-tauh , 8 Án-ni chòe chip-sū ê iā tio̍h toan-chong ,  bô nn̄g iūⁿ ōe ,  bô ài lim chōe-chōe chiú ,  bô tham put-gī ê chîⁿ , 9 tio̍h chûn chheng-khì ê liông-sim ,  kò͘-siú sìn-tō ê ò-biāu , 10 Chhin-chhiūⁿ chit hō lâng tio̍h tāi-seng chhì-giām i ;  nā bô thang hiâm ,  chiah thang hō͘ in chòe chip-sū , 11 Án-ni hū-jîn-lâng iā tio̍h toan-chong ,  bô húi-pòng ,  bô hò͘ⁿ chiú ,  hoān sū tiong-sìn , 12 Chip-sū tio̍h chòe chi̍t ê hū-jîn-lâng ê tiōng-hu ,  gâu chéng-chôe in ê kiáⁿ-jî kap ka-kī ê ke , 13 In-ūi gâu chòe chip-sū ê ,  ka-kī tit-tio̍h hó ê tōe-ūi ,  koh tī Ki-tok Iâ-so͘ ê tō-lí ū tōa-tōa hó-táⁿ , 14 Góa siá chiah ê hō͘ lí ,  sī ǹg-bāng pún-sin kín-kín kàu lí hia ; 15 siat-sú nā iân-chhiân ,  iā sī hō͘ lí thang chai eng-kai tio̍h cháiⁿ-iūⁿ kiâⁿ tī Siōng-tè ê chhù ,  chiū-sī chin-oa̍h Siōng-tè ê kàu-hōe ,  chin-lí ê thiāu-chio̍h kap tōe-ki , 16 Tōa ah ,  kèng-khiân ê ò-biāu ,  bô lâng m̄ lia̍h chòe tio̍h: chiū-sī I hián-hiān tī jio̍k-thé ,  chheng-chòe-gī tī sîn ,  chhut-hiān tī thiⁿ-sài ,  soan-thoân tī gōa-pang ,  hō͘ lâng sìn tī sè-kan ,  chiap-la̍p tī êng-kng , 
