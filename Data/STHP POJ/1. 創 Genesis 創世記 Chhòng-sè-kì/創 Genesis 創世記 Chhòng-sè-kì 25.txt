1 A-pek-la̍h-hán koh chhōa chi̍t ê bó͘ ,  miâ kiò Ki-thó͘-la̍h , 2 Ki-thó͘-la̍h kā i siⁿ Sim-lân ,  Iok-san ,  Bí-tàn ,  Bí-tiân ,  I-si-pa ,  Su-a , 3 Iok-san siⁿ Sī-pa kap Tí-tàn ,  Tí-tàn ê kiáⁿ-sun sī A-su-lī cho̍k ,  Lī-to͘-sī cho̍k ,  kap Lī-o͘-bí cho̍k , 4 Bí-tiân ê kiáⁿ sī Í-hoat ,  Í-hut ,  Hap-lo̍k ,  A-pí-tāi ,  Í-le̍k-tāi ;  chiah-ê lóng sī Ki-thó͘-la̍h ê kiáⁿ , 5 A-pek-la̍h-hán chiong it-chhè só͘-ū-ê hō͘ Í-sat , 6 A-pek-la̍h-hán chiong châi-bu̍t pun hō͘ i chiah ê sòe-î ê kiáⁿ ;  thàn i pún-sin iáu oa̍h ê sî ,  chhe in lī-khui i ê kiáⁿ Í-sat khì tang-sì ,  kàu tang-pêng ê tōe , 7 A-pek-la̍h-hán it-seng ê nî-ji̍t sī chi̍t-pah chhit-cha̍p gō͘ hè , 8 A-pek-la̍h-hán chia̍h tn̂g hè-siū ,  chiâⁿ-chòe lāu-lâng ,  nî-hè móa-chiok ,  tn̄g-khùi sí ,  tò-chó͘ , 9 I ê kiáⁿ Í-sat ,  Í-si̍t-má-lī ,  chiong i bâi-chòng tī Be̍k-pí-la̍h ê hia̍t ;  chit ê hia̍t tī Bān-lī ê thâu-chêng ,  Hek-lâng Só-hat ê kiáⁿ Í-hut-lûn ê chhân-tiong , 10 chiū-sī A-pek-la̍h-hán tùi Hek-lâng só͘ bóe hit khu chhân ,  A-pek-la̍h-hán kap i ê bó͘ Sat-la̍h lóng bâi-chòng tī-hia , 11 A-pek-la̍h-hán sí liáu-āu ,  Siōng-tè sù-hok hō͘ i ê kiáⁿ Í-sat ;  Í-sat óa-kūn Pí-jíⁿ-la̍h-hái-lâi khiā-khí , 12 A-pek-la̍h-hán ê kiáⁿ Í-si̍t-má-lī ê sè-hē ,  kì tī ē-tóe: Í-si̍t-má-lī chiū-sī Sat-la̍h ê lú-pī Ai-ki̍p lâng Hā-kah tùi A-pek-la̍h-hán só͘ siⁿ-ê , 13 Í-si̍t-má-lī chiah ê kiáⁿ ê miâ ,  chiàu i ê miâ-jī sè-hē ,  chhin-chhiūⁿ ē-tóe: Í-si̍t-má-lī ê tōa-kiáⁿ Nî-pâi-iok ;  koh ū Ki-ta̍t ,  A-tek-pia̍t ,  Bí-pí-sam ; 14 Bí-si-má ,  Tō͘-má ,  Má-sat ; 15 Hap-tāi ,  Thê-má ,  I-tu̍t ,  Ná-hui-si ,  Ki-tí-má ; 16 chiah-ê chiū-sī Í-si̍t-má-lī ê kiáⁿ ê miâ ;  chiàu in ê hiuⁿ-chhng iâⁿ-chē ,  chòe cha̍p-jī cho̍k ê cho̍k-tiúⁿ , 17 Í-si̍t-má-lī it-seng hè-siū ,  chi̍t-pah saⁿ-cha̍p chhit ;  khùi-tn̄g sí chiū tò-chó͘ , 18 I ê kiáⁿ-sun tòa tī Hap-hui-la̍h kàu Ai-ki̍p thâu-chêng ê Su-jíⁿ ,  beh khì A-su̍t ê lō͘ ;  khiā-khí tī i chèng hiaⁿ-tī ê thâu-chêng , 19 A-pek-la̍h-hán ê kiáⁿ Í-sat ê sè-hē ,  kì tī ē-tóe: A-pek-la̍h-hán siⁿ Í-sat ; 20 Í-sat chhōa Lī-pek-ka chòe bó͘ ê sî ,  tú-á sì-cha̍p hè ,  I sī Pa-tàn-a-lân tōe ê A-lân lâng Pí-thó͘-lī ê cha-bó͘-kiáⁿ ,  A-lân lâng La̍h-pan ê sió-bē , 21 Í-sat in-ūi i ê bó͘ bô siⁿ-kiáⁿ ,  thòe i kî-kiû Iâ-hô-hoa ;  Iâ-hô-hoa ún-chún i só͘ kiû ;  i ê bó͘ Lī-pek-ka chiū hoâi-īn , 22 Gín-á tī i ê pak-lāi saⁿ-khoeh ;  i chiū kóng ,  Nā sī chit-khoán ,  góa mih-sái án-ni? Chiū khì mn̄g Iâ-hô-hoa , 23 Iâ-hô-hoa kā i kóng ,  Nn̄g-kok tī lí pak-lāi ,  nn̄g-cho̍k beh tùi lí ê sin-khu chhut ;  chit-cho̍k beh khah-kiông hit-cho̍k ;  sī-tōa-ê beh ho̍k-sāi sī-sòe-ê , 24 Seng-sán ê ji̍t-kî kàu ,  kó-jiân pak-lāi sī siang-siⁿ-ê , 25 Thâu-chi̍t-ê chhut-lâi-ê ,  sin-thé âng-âng ,  thong sin-khu chhin-chhiūⁿ phê-á-saⁿ ;  chiū kā i hō-miâ chòe Í-sò , 26 Tè-āu i ê sió-tī koh chhut-lâi ,  i ê chhiú khîⁿ Í-sò ê kha-āu-tiⁿ ;  chiū kā i hō-miâ kiò Ngá-kok ,  Nn̄g ê kiáⁿ chhut-sì ê sî ,  Í-sat tú-á la̍k-cha̍p hè , 27 Nn̄g ê gín-á chiām-chiām tōa ;  Í-sò gâu phah-la̍h ,  siông-siông tī soaⁿ-iá ;  Ngá-kok chòe-lâng thiâm-chēng ,  siông-siông tòa pò͘-pîⁿ-lāi , 28 Í-sat thiàⁿ Í-sò ,  in-ūi siông-siông chia̍h i ê iá-bī ,  Lī-pek-ka thiàⁿ Ngá-kok , 29 Ū chi̍t ji̍t Ngá-kok chú-thng ,  Í-sò tùi soaⁿ-iá tò-lâi ,  ià-siān kàu-ke̍k , 30 Í-sò tùi Ngá-kok kóng ,  Góa chin ià-siān ,  kiû lí ēng chit ê âng ê thng hō͘ góa chia̍h ;  in-ūi án-ni Í-sò ia̍h miâ kiò Í-tong , 31 Ngá-kok kóng ,  Lí kin-á-ji̍t ēng tōa-kiáⁿ ê bêng-hūn bōe hō͘ góa , 32 Í-sò kóng ,  Góa to beh sí lah ;  chit ê tōa-kiáⁿ ê bêng-hūn ,  tùi tī góa ū siáⁿ lī-ek?33 Ngá-kok kóng ,  Kin-á-ji̍t lí tio̍h tùi góa chiù-chōa ,  I chiū tùi i chiù-chōa ,  chiong tōa-kiáⁿ ê bêng-hūn bōe hō͘ Ngá-kok , 34 Ngá-kok chiū chiong piáⁿ kap âng-tāu-thng hō͘ Í-sò ;  i chiū lim-chia̍h ,  khí-lâi chòe i khì ;  che chiū-sī Í-sò khòaⁿ-khin tōa-kiáⁿ ê bêng-hūn , 
