1 Siōng-tè sù-hok Ná-a ,  kap i ê kiáⁿ ,  ia̍h tùi in kóng ,  Lín tio̍h siⁿ-thòaⁿ chōe-chōe ,  chhiong-móa tōe-chiūⁿ , 2 Kìⁿ-nā tōe-chiūⁿ ê cháu-siù ,  kap thiⁿ-ni̍h ê chiáu ,  lóng beh kiaⁿ lín ùi lín ;  liân tōe-chiūⁿ it-chhè ê thâng-thōa ,  kap hái-ni̍h it-chhè ê hî ,  lóng kau-hù lín ê chhiú , 3 Kìⁿ-nā oa̍h ê tōng-bu̍t lóng chòe lín ê chia̍h-mi̍h ;  chiah-ê it-chhè Góa lóng hō͘ lín ,  chhin-chhiūⁿ hō͘ lín chhài-soe chi̍t-iūⁿ , 4 To̍k-to̍k ū oa̍h-miā ê bah ,  chiū-sī ū kâⁿ-huih-ê ,  lín m̄-thang chia̍h , 5 Lâu lín ê huih ,  chiū-sī lâu lín oa̍h-miā ê huih ê chōe ,  Góa beh thó-i ;  Góa beh tùi kok-iūⁿ cháu-siù thó ,  ia̍h beh tùi lâng ê chhiú ,  í-ki̍p ta̍k-lâng hiaⁿ-tī ê chhiú ,  lâi thó lâng ê oa̍h-miā , 6 Kìⁿ-nā hō͘ lâng lâu huih-ê ,  lâng iā beh hō͘ i lâu-huih ;  in-ūi Siōng-tè chō lâng ,  sī chhin-chhiūⁿ I ka-kī ê siōng , 7 Lín tio̍h siⁿ-thòaⁿ chōe-chōe ,  tī tōe-bīn-chiūⁿ tio̍h heng-ōng ,  ke-thiⁿ chin-chōe , 8 Siōng-tè kā Ná-a kap i ê kiáⁿ kóng , 9 Góa ,  Góa kap lín í-ki̍p lín ê hō͘-è li̍p Góa ê iok ; 10 ia̍h kap hiah ê kap lín tī-teh it-chhè ê oa̍h-mi̍h ,  chiū-sī kap lín tī-teh ê pe-chiáu ,  cheng-siⁿ ,  it-chhè cháu-siù ;  kìⁿ-nā tùi tōa-chûn chhut-lâi tōe-chiūⁿ it-chhè ê cháu-siù li̍p-iok , 11 Góa kap lín li̍p Góa ê iok ;  kìⁿ ū jio̍k-thé ê ,  bô koh hō͘ tōa-chúi bia̍t-bô ,  ia̍h bô koh ū tōa-chúi húi-hoāi thó͘-tōe , 12 Siōng-tè kóng ,  Góa kap lín ia̍h kap hiah-ê kap lín tī-teh ta̍k-iūⁿ ê oa̍h-mi̍h só͘ li̍p éng sè-tāi ê iok ,  sī ū kì-hō , 13 Góa chiong Góa ê khēng hē tī hûn-ni̍h ,  thang chòe Góa kap tōe li̍p iok ê kì-hō , 14 Í-āu Góa hō͘ hûn khí jia tōe ê sî ,  beh ū khēng chhut-hiān tī hûn-ni̍h , 15 Góa chiū kì-liām Góa kap lín í-ki̍p ta̍k-iūⁿ ū jio̍k-thé ê oa̍h-mi̍h só͘ li̍p ê iok ,  chúi bô koh hoàn-lām sún-hoāi it-chhè ū jio̍k-thé ê mi̍h , 16 Khēng beh chhut-hiān tī hûn-ni̍h ,  Góa beh khòaⁿ-i ,  hō͘ Góa kì-liām Siōng-tè kap tōe-chiūⁿ ta̍k-iūⁿ ū jio̍k-thé ê oa̍h-mi̍h só͘ li̍p éng-oán ê iok , 17 Siōng-tè tùi Ná-a kóng ,  Che chiū-sī Góa kap tōe-chiūⁿ it-chhè ū jio̍k-thé ê mi̍h só͘ li̍p ê iok ê kì-hō , 18 Ná-a ê kiáⁿ ,  chhut tōa-chûn-ê ,  chiū-sī Siám ,  Hâm ,  Ngá-hut ;  Hâm sī Ka-lâm ê lāu-pē , 19 Chí saⁿ-ê sī Ná-a ê kiáⁿ ;  tùi in piàn-móa choân-tōe , 20 Ná-a khí-chhiú chòe lông-hu ,  chai-chèng phû-tô-hn̂g ; 21 lim hit ê chiú lâi chùi ,  tī pò͘-pîⁿ-lāi thǹg-pak-theh , 22 Ka-lâm ê lāu-pē ,  Hâm ,  khòaⁿ in lāu-pē thǹg-theh ,  khì gōa-bīn kā in nn̄g ê hiaⁿ-tī kóng , 23 Siám kap Ngá-hut the̍h chi̍t niá saⁿ ,  khòa tī in ê keng-thâu ;  tò-thè kiâⁿ lâi jia lāu-pē ê thǹg-theh ;  in ê bīn ǹg-chhut ,  bô khòaⁿ-khì lāu-pē ê thǹg-theh , 24 Ná-a chiú-chùi chhíⁿ ,  chiah chai tē jī-kiáⁿ ê só͘-chòe , 25 Chiū kóng ,  Ka-lâm tio̍h siū chiù-chó͘ ; 	I beh chòe i ê hiaⁿ-tī lô͘-po̍k ê lô͘-po̍k , Koh kóng , 26 Tio̍h o-ló Iâ-hô-hoa ,  Siám ê Siōng-tè ; 	Ka-lâm chòe Siám ê lô͘-po̍k , 27 Goān Siōng-tè hō͘ Ngá-hut hoat-tián , 	Hō͘ i tòa tī Siám ê pò͘-pîⁿ ; 	Ka-lâm ia̍h chòe i ê lô͘-po̍k , 28 Tōa-chúi liáu-āu Ná-a iáu oa̍h saⁿ-pah gō͘-cha̍p nî , 29 Ná-a kè-kiōng hióng-siū káu-pah gō͘-cha̍p hè ,  chiah sí , 
