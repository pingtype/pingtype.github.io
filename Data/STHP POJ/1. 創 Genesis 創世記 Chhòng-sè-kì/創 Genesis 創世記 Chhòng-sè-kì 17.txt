1 A-pek-lân káu-cha̍p-káu hè ê sî ,  Iâ-hô-hoa tùi A-pek-lân hián-hiān ,  kā i kóng ,  Góa sī choân-lêng ê Siōng-tè ,  lí tī Góa ê bīn-chêng kiâⁿ-chòe tio̍h oân-choân , 2 Góa beh kap lí li̍p Góa ê iok ,  hō͘ lí ê hō͘-è ke̍k-kî chōe , 3 A-pek-lân chiū phak-lo̍h tī tōe-ni̍h ;  Siōng-tè koh kap i kóng-ōe ,  kóng , 4 Góa kap lí li̍p Góa ê iok ,  lí beh chòe chōe-chōe kok ê pē , 5 Tùi taⁿ í-āu ,  lí ê miâ bô koh kiò-chòe A-pek-lân ,  sī beh kiò-chòe A-pek-la̍h-hán ,  in-ūi Góa í-keng li̍p lí chòe chōe-chōe kok ê pē , 6 Góa beh hō͘ lí ê hō͘-è ke̍k-kî chōe ,  kok-tō͘ tùi lí lâi li̍p ,  kun-ông tùi lí lâi chhut , 7 Góa beh kap lí ,  í-ki̍p lí le̍k-tāi ê hō͘-è ,  siat-li̍p Góa ê iok chòe éng-oán ê iok ;  sī beh chòe lí kap lí ê hō͘-è ê Siōng-tè , 8 Góa beh chiong lí hiān-chāi chhut-gōa ê tōe ,  chiū-sī Ka-lâm choân-tōe ,  siúⁿ-sù lí kap lí ê hō͘-è ,  chòe éng-oán ê gia̍p ;  Góa ia̍h beh chòe in ê Siōng-tè , 9 Siōng-tè koh tùi A-pek-la̍h-hán kóng ,  Lí kap lí ê hō͘-è tio̍h le̍k-tāi chun-siú Góa ê iok , 10 Lín tiong-kan só͘ ū ê ta-po͘-ê ,  lóng tio̍h siū kat-lé ;  che chiū-sī Góa kap lí í-ki̍p lí ê hō͘-è só͘ li̍p ê iok ,  sī lín só͘ tio̍h chun-siú-ê , 11 Lín tio̍h koah lín iông-bu̍t ê phê ;  che sī beh chòe Góa kap lín só͘ li̍p ê iok ê kì-hō , 12 Lín le̍k-tāi ê ta-po͘-ê ,  bô-lūn ke-lāi siⁿ-ê ,  á-sī lí ê hō͘-è í-gōa ,  ēng gûn tùi gōa-bīn lâng bóe-ê ,  í-keng chhut-sì poeh-ji̍t ,  lóng tio̍h siū kat-lé , 13 Lí ke-lāi siⁿ-ê ,  kap lí ēng gûn bóe-ê ,  lóng tek-khak tio̍h siū kat-lé ;  án-ni Góa ê iok beh hē tī lín ê sin-chiūⁿ ,  chòe éng-oán ê iok , 14 Bô siū kat-lé ê ta-po͘-ê ,  i sin-khu kì-jiân bô siū kat-lé ,  sī pōe Góa ê iok ;  tek-khak tùi peh-sìⁿ ê tiong-kan tû-khì , 15 Siōng-tè koh tùi A-pek-la̍h-hán kóng ,  Lí ê bó͘ Sat-lāi ,  m̄-thang koh kiò i ê miâ Sat-lāi ;  i ê miâ beh kiò-chòe Sat-la̍h , 16 Góa beh sù-hok i ,  Góa ia̍h beh hō͘ lí tùi i tit-tio̍h chi̍t ê kiáⁿ ;  Góa beh sù-hok i ,  i ia̍h beh chòe lia̍t-kok ê lāu-bú ;  beh ū pang-kok ê ông tùi i chhut , 17 A-pek-la̍h-hán chiū phak-teh chhiò ,  sim-lāi kóng ,  Chi̍t-pah hè ê lâng iáu ōe siⁿ-kiáⁿ mah? Sat-la̍h í-keng káu-cha̍p hè ,  iáu ōe seng-ióng mah?18 A-pek-la̍h-hán tùi Siōng-tè kóng ,  Tān goān Í-si̍t-má-lī oa̍h tī Lí ê bīn-chêng , 19 Siōng-tè kóng ,  M̄-sī lah ,  lí ê bó͘ Sat-la̍h beh kā lí siⁿ chi̍t ê kiáⁿ ,  lí beh kā i hō-miâ kiò Í-sat ;  Góa beh kap i siat-li̍p Góa ê iok ,  chòe i ê hō͘-è éng-oán ê iok , 20 Lūn-kàu Í-si̍t-má-lī ,  Góa ia̍h thiaⁿ lí kiû ;  lí khòaⁿ ,  Góa í-keng sù-hok i ,  beh hō͘ i heng-ōng ,  ke-thiⁿ ke̍k-kî chōe ,  I beh siⁿ cha̍p-jī ê cho̍k-tiúⁿ ,  Góa ia̍h beh hō͘ i chiâⁿ-chòe tōa-kok , 21 Kàu mê-nî chit-sî ,  Sat-la̍h beh kā lí siⁿ Í-sat ;  Góa beh kap i siat-li̍p Góa ê iok , 22 Siōng-tè kap A-pek-la̍h-hán kóng soah ,  chiū lī-khui i chiūⁿ-khì , 23 Tú-tú hit-ji̍t ,  A-pek-la̍h-hán chiàu Siōng-tè só͘ kā i kóng-ê ,  kā i ê kiáⁿ Í-si̍t-má-lī ,  kap A-pek-la̍h-hán ke-lāi it-chhè ê ta-po͘-lâng ,  bô-lūn tī ke-ni̍h siⁿ-ê ,  á-sī ēng i ê gûn bóe-ê ,  lóng kiâⁿ kat-lé , 24 A-pek-la̍h-hán siū kat-lé ê sî káu-cha̍p-káu hè ; 25 i ê kiáⁿ Í-si̍t-má-lī siū kat-lé ê sî cha̍p-saⁿ hè , 26 Tú-tú hit ji̍t A-pek-la̍h-hán kap i ê kiáⁿ Í-si̍t-má-lī tâng siū kat-lé , 27 Ke-lāi só͘-ū ê lâng ,  bô-lūn tī ke-ni̍h siⁿ-ê ,  á-sī ēng gûn tùi gōa-bīn lâng bóe-ê ,  lóng kap i tâng siū kat-lé , 
