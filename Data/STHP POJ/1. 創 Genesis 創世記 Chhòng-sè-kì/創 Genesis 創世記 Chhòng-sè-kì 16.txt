1 A-pek-lân ê bó͘ Sat-lāi bô kā i siⁿ-kiáⁿ ;  i ū chi̍t ê lú-pī miâ Hā-kah ;  sī Ai-ki̍p lâng , 2 Sat-lāi kā A-pek-lân kóng ,  Iâ-hô-hoa kìm góa siⁿ-kiáⁿ ;  chhiáⁿ lí kap góa ê lú-pī tâng-pâng ;  kiám-chhái góa thang tùi i tit-tio̍h gín-á ,  A-pek-lân thiaⁿ-thàn Sat-lāi ê ōe , 3 Tùi hit-tia̍p A-pek-lân ê bó͘ Sat-lāi chiong i ê lú-pī Ai-ki̍p lâng Hā-kah hō͘ i tiōng-hu A-pek-lân chòe-bó͘ ;  hit-sî A-pek-lân í-keng tòa Ka-lâm cha̍p nî , 4 I kap Hā-kah tâng-pâng ,  Hā-kah chiū hoâi-īn ;  i chai ka-kī ū-sin ,  chiū khòaⁿ-khin chú-bú , 5 Sat-lāi kā A-pek-lân kóng ,  Góa ê oan-óng kui tī lí ;  góa chiong góa ê lú-pī hē tī lí ê sim-hoâi-tiong ;  i khòaⁿ ka-kī ū-sin ,  chiū khòaⁿ-khin góa ;  goān Iâ-hô-hoa tī lí góa ê tiong-kan phòaⁿ-toàn , 6 A-pek-lân tùi Sat-lāi kóng ,  Lí ê lú-pī tī lí ê chhiú ,  lí thang sûi-ì khoán-thāi i ,  Sat-lāi khó͘-chhó͘ i ,  i chiū tùi Sat-lāi ê bīn-chêng tô-cháu , 7 Iâ-hô-hoa ê sù-chiá tú-tio̍h i tī khòng-iá ê chúi-chôaⁿ-piⁿ ;  hit ê chúi-chôaⁿ tī Su-jíⁿ ê lō͘-chiūⁿ , 8 Tùi i kóng ,  Sat-lāi ê lú-pī Hā-kah ,  lí tùi tah-lo̍h lâi? beh tah-lo̍h khì? I kóng ,  Góa tùi góa ê chú-bú Sat-lāi ê bīn-chêng cháu-chhut-lâi , 9 Iâ-hô-hoa ê sù-chiá tùi i kóng ,  Lí tò-khì lí ê chú-bú hia ,  hâng-ho̍k tī i ê chhiú-ē , 10 Iâ-hô-hoa ê sù-chiá koh tùi i kóng ,  Góa beh hō͘ lí ê hō͘-è ke̍k-kî chōe ,  sīm-chì bōe-sǹg-tit , 11 Iâ-hô-hoa ê sù-chiá koh tùi i kóng ,  Lí taⁿ hoâi-īn ,  beh siⁿ chi̍t ê kiáⁿ ,  tio̍h kā i hō miâ Í-si̍t-má-lī ,  in-ūi Iâ-hô-hoa thiaⁿ-kìⁿ lí ê khó͘-chêng , 12 I chòe lâng beh chhin-chhiūⁿ iá-lû ,  i ê chhiú beh kong-kek chèng-lâng ,  chèng-lâng ê chhiú beh kong-kek i ;  i beh khiā-khí tī chèng hiaⁿ-tī ê thâu-chêng , 13 Hā-kah chiū chheng hit ê tùi i kóng ōe ê Iâ-hô-hoa ê miâ kóng ,  Lí sī khòaⁿ-kìⁿ ta̍k-hāng ê Siōng-tè ;  in-ūi kóng ,  Liân tī-chia góa ia̍h khòaⁿ-kìⁿ hit ê khòaⁿ-kìⁿ góa ê mah?14 Só͘-í chit ê chíⁿ miâ-kiò Pí-jíⁿ-la̍h-hái-lâi ,  chiū-sī Ka-te-su kap Pa-lia̍t ê tiong-kan , 15 Āu-lâi Hā-kah kā A-pek-lân siⁿ chi̍t ê kiáⁿ ;  A-pek-lân kā i ê kiáⁿ hō miâ kiò Í-si̍t-má-lī ,  chiū-sī Hā-kah só͘ siⁿ-ê , 16 Hā-kah kā A-pek-lân siⁿ Í-si̍t-má-lī ê sî ,  A-pek-lân poeh-cha̍p-la̍k hè , 
