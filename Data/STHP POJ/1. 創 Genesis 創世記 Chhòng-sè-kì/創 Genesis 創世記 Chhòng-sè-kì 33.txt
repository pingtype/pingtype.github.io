1 Ngá-kok kia̍h-ba̍k khòaⁿ ,  khòaⁿ-kìⁿ Í-sò lâi ;  koh ū sì-pah lâng kap i lâi ,  I chiū chiong hiah ê gín-á pun-khui ,  kau hō͘ Lī-a ,  kau hō͘ La̍h-kiat ,  kau hō͘ nn̄g ê lú-pī , 2 Chiong lú-pī kap in ê kiáⁿ pâi tī thâu-chêng ,  Lī-a kap i ê kiáⁿ pâi tī āu-bīn ,  La̍h-kiat kap Iok-sek pâi tī lō͘-bé , 3 I pún-sin tī in ê thâu-chêng kè-khì ,  liân-liân chhit-pái phak tī tōe-ni̍h ,  chiah óa-kūn i ê hiaⁿ , 4 Í-sò cháu-lâi ngiâ-chih i ,  chiong i phō-teh ,  koh lám i ê ām-kún ,  chim i ;  nn̄g-lâng chiū thî-khàu , 5 Í-sò kia̍h-ba̍k khòaⁿ-kìⁿ hū-jîn-lâng kap gín-á ,  chiū kóng ,  Chiah-ê kap lí tâng-kiâⁿ-ê sī chī-chūi? Ngá-kok kóng ,  Chiah ê gín-á sī Siōng-tè si-un hō͘ lí ê lô͘-po̍k-ê , 6 Tùi hit-tia̍p nn̄g ê lú-pī ,  kap in ê gín-á ,  chìn-chêng lâi pài , 7 Lī-a kap i ê gín-á ia̍h chìn-chêng lâi pài ;  lō͘-bé Iok-sek kap La̍h-kiat ia̍h chìn-chêng lâi pài , 8 Í-sò kóng ,  Góa só͘ tú-tio̍h kui-kûn ê cheng-siⁿ ,  lí sī sím-mi̍h ì-sù? Ngá-kok kóng ,  Sī beh tī góa ê chú ê bīn-chêng tit-tio̍h un-tián , 9 Í-sò kóng ,  Sió-tī ah ,  góa-ê í-keng kàu-gia̍h ,  lí-ê iû-goân kui lí , 10 Ngá-kok kóng ,  Bo̍h án-ni ,  góa nā tī lí ê bīn-chêng tit-tio̍h un-tián ,  kiû lí tùi góa ê chhiú siu góa ê lé-mi̍h ;  in-ūi góa kìⁿ-tio̍h lí ê bīn ,  chhin-chhiūⁿ kìⁿ-tio̍h Siōng-tè ê bīn ,  lí ia̍h chiap-la̍p góa ; 11 kiû lí siu góa tòa-lâi hō͘ lí ê lé-mi̍h ;  in-ūi Siōng-tè un-tián góa ,  hō͘ góa chhiong-chiok ;  pek-i ,  jiân-āu siu , 12 Í-sò kóng ,  Lán khí-sin lâi khì ,  góa chòe-thâu kiâⁿ , 13 Ngá-kok tùi i kóng ,  góa ê chú chai chiah ê gín-á nńg-chiáⁿ ,  gû-iûⁿ ia̍h tú-á siⁿ ;  nā chòe chi̍t-ji̍t kóaⁿ ,  kui-kûn lóng beh sí , 14 Kiû góa ê chú tī lô͘-po̍k ê thâu-chêng kiâⁿ ,  góa beh chiàu tī góa bīn-chêng kui-kûn cheng-siⁿ ê le̍k-liōng ,  ia̍h chiàu gín-á ê le̍k-liōng ,  bān-bān chìn-chêng ,  kiâⁿ kàu Se-jíⁿ ,  kàu góa ê chú hia , 15 Í-sò kóng ,  Iông-ún góa chiong tè góa ê lâng lâu kúi-ê kap lí chòe-tīn ,  Ngá-kok kóng ,  Mih-sái án-ni? tī góa ê chú ê bīn-chêng tit-tio̍h un-tián chiū hó , 16 Hit-ji̍t Í-sò khí-sin ,  chiàu goân-lō͘ tò-khì Se-jíⁿ , 17 Ngá-kok kiâⁿ kàu Sò͘-kat ,  tī-hia ūi pún-sin khí-chhù ,  ūi cheng-siⁿ tah chháu-liâu ;  só͘-í miâ hit só͘-chāi chòe Sò͘-kat , 18 Ngá-kok tùi Pa-tàn-a-lân tò-lâi ê sî ,  pêng-an kàu Ka-lâm tōe ê Sī-kiàm siâⁿ ;  tī siâⁿ ê bīn-chêng tah pò͘-pîⁿ , 19 Ēng chi̍t-pah tè gûn ,  tùi Sī-kiàm ê lāu-pē Hap-boat ê kiáⁿ-sun ,  bóe i tah pò͘-pîⁿ hit tè tōe ; 20 tī-hia khí chi̍t chō tôaⁿ ,  kā i hō miâ kiò I-lī I-lô-i Í-sek-lia̍t , 
