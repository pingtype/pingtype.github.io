1 Lī-a kā Ngá-kok só͘ siⁿ ê cha-bó͘-kiáⁿ ,  Tí-ná ,  chhut-khì beh kìⁿ hit só͘-chāi ê cha-bó͘-gín-á , 2 Hit só͘-chāi ê bo̍k-pek Hi-bī lâng Hap-boat ê kiáⁿ Sī-kiàm khòaⁿ-kìⁿ i ;  chiū khiú-i ,  kap i saⁿ-kap khùn ,  lêng-jio̍k i , 3 I ê sim loân-bō͘ Ngá-kok ê cha-bó͘-kiáⁿ Tí-ná ;  thiàⁿ chit ê cha-bó͘-kiáⁿ ,  ēng hó-ōe an-ùi i , 4 Sī-kiàm kā i ê lāu-pē Hap-boat ,  kóng ,  Kiû lí kā góa phèng chit ê cha-bó͘-gín-á chòe-bó͘ , 5 Ngá-kok thiaⁿ-kìⁿ i phah lâ-sâm i ê cha-bó͘-kiáⁿ Tí-ná ;  hit-sî i hiah ê kiáⁿ kap i ê cheng-siⁿ tī soaⁿ-ni̍h ;  Ngá-kok chēng-chēng bô chòe siaⁿ ,  thèng-hāu in tò-lâi , 6 Sī-kiàm ê lāu-pē ,  Hap-boat ,  chhut-lâi kìⁿ Ngá-kok ,  beh kap i kóng-ōe , 7 Ngá-kok hiah ê kiáⁿ thiaⁿ-kìⁿ chit ê tāi-chì ,  chiū tùi soaⁿ-ni̍h tò-lâi ,  ta̍k-ê m̄ kam-goān ,  cha̍p-hun siū-khì ;  in-ūi Sī-kiàm tī Í-sek-lia̍t chòe chhut kiàn-siàu ê tāi-chì ,  kap Ngá-kok ê cha-bó͘-kiáⁿ saⁿ-kap khùn ;  che pún sī m̄ eng-kai chòe ê sū , 8 Hap-boat kap in chham-siông kóng ,  Góa ê kiáⁿ Sī-kiàm ê sim him-bō͘ lín ê cha-bó͘-gín-á ;  kiû lín chiong i hō͘ góa ê kiáⁿ chòe-bó͘ , 9 Lín kap goán tāi-ke kiat-chhin ;  lín thang chiong lín ê cha-bó͘-kiáⁿ hō͘ goán ,  lín ia̍h thang chhōa goán ê cha-bó͘-kiáⁿ , 10 Lín kap goán saⁿ-kap khiā-khí ;  tōe tī lín ê bīn-chêng ,  lín tòa chia khiā ,  chòe seng-lí ,  kiàn-tì sán-gia̍p , 11 Sī-kiàm tùi cha-bó͘-gín-á ê lāu-pē kap i ê hiaⁿ-tī kóng ,  Goān tī lí ê bīn-chêng tit-tio̍h un-tián ;  lín só͘ tùi góa kóng-ê góa beh hō͘ lín , 12 Chhut-chāi lín beh tùi góa thó jōa-chōe phèng-kim ,  kap lé-mi̍h ,  góa tek-khak chiàu lín só͘ kóng-ê hō͘ lín ;  chí-ū ài lín ēng cha-bó͘-gín-á hō͘ góa chòe-bó͘ , 13 Ngá-kok hiah ê kiáⁿ ,  in-ūi Sī-kiàm phah lâ-sâm in ê sió-bē Tí-ná ,  chiū ēng kan-chà ê ōe lâi ìn Sī-kiàm ,  kap i ê lāu-pē ,  Hap-boat ,  tùi in kóng , 14 Chiong goán ê sió-bē hō͘ bô siū kat-lé ê lâng chòe-bó͘ ,  che ê tāi-chì goán bōe-chòe-tit ;  in-ūi he sī goán ê kiàn-siàu , 15 Lín só͘ ū ê ta-po͘-lâng ,  nā lóng siū kat-lé chhin-chhiūⁿ goán chi̍t-iūⁿ ,  ū chí chi̍t-hāng chiah thang èng-ún lín ; 16 goán chiū chiong goán ê cha-bó͘-kiáⁿ hō͘ lín ,  goán ia̍h chhōa lín ê cha-bó͘-kiáⁿ ;  goán chiū kap lín saⁿ-kap tòa ,  chiâⁿ-chòe chi̍t ê peh-sìⁿ , 17 Siat-sú lín m̄-thiaⁿ goán ê ōe lâi siū kat-lé ,  goán chiū tòa goán ê sió-bē lâi khì , 18 Hap-boat kap i ê kiáⁿ Sī-kiàm ,  hoaⁿ-hí in ê ōe , 19 Hit ê siàu-liân lâng chòe chit ê tāi-chì ,  lóng bô iân-chhiân ;  in-ūi i thiàⁿ Ngá-kok ê cha-bó͘-kiáⁿ ;  koh i tī in lāu-pē ê ke tē-it chun-kùi , 20 Hap-boat ,  kap i ê kiáⁿ Sī-kiàm ,  lâi kàu pún-siâⁿ ê mn̂g-kháu ,  kā pún-siâⁿ ê lâng kóng , 21 Chiah ê lâng kap lán hô-hó ;  m̄-ta̍t-tio̍h chún in tī chit ê tōe khiā-khí ,  chòe seng-lí ;  koh chit ê tōe ia̍h khui-khoah ,  ōe iông-ún-tit in ;  lán thang chhōa in ê cha-bó͘-kiáⁿ chòe-bó͘ ,  ia̍h thang chiong lán ê cha-bó͘-kiáⁿ kè hō͘ in , 22 To̍k-to̍k tio̍h ū chi̍t-hāng ,  hiah-ê chiah beh ún lán ,  kap lán khiā-khí ,  chiâⁿ-chòe chi̍t ê peh-sìⁿ ;  chiū-sī lán tiong-kan só͘ ū ê ta-po͘-lâng lóng tio̍h siū kat-lé ,  chhin-chhiūⁿ in siū kat-lé chi̍t-iūⁿ , 23 I ê gû ,  iûⁿ ,  châi-sán ,  kap it-chhè ê cheng-siⁿ ,  kiám bô lóng kui tī lán mah? chí-ū tio̍h ún-in ,  in chiū beh kap lán tòa , 24 Kìⁿ-nā tùi siâⁿ-mn̂g chhut-lâi ê lâng lóng thiaⁿ-thàn Hap-boat kap i ê kiáⁿ Sī-kiàm ê ōe ;  tùi án-ni kìⁿ-nā tùi siâⁿ-mn̂g chhut-lâi ê ta-po͘-lâng lóng siū kat-lé , 25 Kàu tē-saⁿ ji̍t ,  chèng-lâng tng teh thàng-thiàⁿ ê sî ,  Ngá-kok nn̄g ê kiáⁿ ,  chiū-sī Tí-ná ê hiaⁿ Se-biān kap Lī-bī ,  lóng kia̍h-to ,  thàn lâng bô tiuⁿ-tî ,  lâi kàu siâⁿ-lāi ,  thâi-sí lóng-chóng ê ta-po͘-lâng , 26 Iā ēng to thâi-sí Hap-boat kap i ê kiáⁿ Sī-kiàm ;  chhōa Tí-ná tùi Sī-kiàm ê chhù chhut-lâi ,  chiū khì , 27 Ngá-kok hiah ê kiáⁿ ,  ūi-tio̍h in sió-bē siū phah lâ-sâm ,  chiū lâi kàu siū-thâi ê lâng hia ,  chhiúⁿ-kiap in ê siâⁿ , 28 Chhiúⁿ in ê iûⁿ-kûn ,  gû-kûn ,  kap lû ;  í-ki̍p siâⁿ-lāi kap chhân-ni̍h só͘ ū ê , 29 Koh chiong in it-chhè ê hè-mi̍h chîⁿ-châi ,  it-chhè ê gín-á kap hū-jîn-lâng ,  í-ki̍p ta̍k tè chhù só͘-ū-ê ,  lóng chhiúⁿ ,  lia̍h chiū khì , 30 Ngá-kok kā Se-biān kap Lī-bī kóng ,  Lín liân-lūi góa ,  hō͘ góa tī chit só͘-chāi khiā-khí ê peh-sìⁿ ê tiong-kan ,  chiū-sī tī Ka-lâm lâng kap Pí-lī-sé lâng ê tiong-kan ū chhàu-miâ ,  Koh góa ê lâng-gia̍h chió ;  in tek-khak chū-chi̍p lâi kong-kek góa ,  phah góa ;  góa kap choân-ke ê lâng lóng ōe bia̍t-bô , 31 In kóng ,  I kiám thang khoán-thāi goán sió-bē chhin-chhiūⁿ chhiong-ki mah?
