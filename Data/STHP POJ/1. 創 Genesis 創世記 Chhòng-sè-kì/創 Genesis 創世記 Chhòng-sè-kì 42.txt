1 Ngá-kok khòaⁿ-kìⁿ Ai-ki̍p ū gō͘-kak ,  Ngá-kok chiū kā i hiah ê kiáⁿ kóng ,  Lín siáⁿ-sū teh saⁿ-khòaⁿ , 2 Koh kóng ,  Góa thiaⁿ-kìⁿ Ai-ki̍p ū gō͘-kak ,  lín thang lo̍h-khì hia ,  ūi lán tia̍h tām-po̍h ,  hō͘ lán thang tō͘-oa̍h ,  bián sí , 3 Tùi án-ni Iok-sek cha̍p ê hiaⁿ lóng lo̍h Ai-ki̍p ,  khì tia̍h bí-niû , 4 Chóng-sī Iok-sek ê sió-tī Piān-ngá-bín ,  Ngá-kok bô chhe i kap in hiaⁿ saⁿ-kap khì ;  in-ūi i kóng ,  Kiaⁿ-liáu i tú-tio̍h hāi , 5 Lâi tia̍h bí-niû ê lâng ê tiong-kan ,  Í-sek-lia̍t hiah ê kiáⁿ ia̍h ū lâi ,  in-ūi Ka-lâm tōe ia̍h ū ki-hng , 6 Tng-sî tī-lí Ai-ki̍p tōe ê sī Iok-sek ;  thiò bí-niû hō͘ hit só͘-chāi ê chèng peh-sìⁿ-ê ,  ia̍h sī i ;  Iok-sek hiah ê hiaⁿ lâi ,  phak-lo̍h tōe pài i , 7 Iok-sek khòaⁿ-kìⁿ i hiah ê hiaⁿ ,  ōe jīn-tit ,  ké-chòe siⁿ-hūn-lâng ,  tùi in kóng khah-giâm ê ōe ,  mn̄g in kóng ,  Lín tùi tah-lo̍h lâi? in kóng ,  Tùi Ka-lâm tōe lâi tia̍h bí-niû , 8 Iok-sek ōe jīn-tit in hiaⁿ ,  in bōe jīn-tit i , 9 Iok-sek kì-tit chêng só͘ bāng lūn-kàu in ê hiah ê bāng ,  chiū tùi in kóng ,  Lín sī cheng-thàm ,  lâi thàm-thiaⁿ chit só͘-chāi ê hu-si̍t , 10 In tùi i kóng ,  Goán ê chú ah ,  m̄-sī ,  lí ê lô͘-po̍k lâi beh tia̍h bí-niû , 11 Goán lóng sī chi̍t-lâng ê kiáⁿ ,  goán sī láu-si̍t lâng ,  lí ê lô͘-po̍k m̄-sī cheng-thàm , 12 Iok-sek kā in kóng ,  M̄-sī án-ni ,  lín lâi sī beh thàm-thiaⁿ chit só͘-chāi ê hu-si̍t , 13 In kóng ,  Lí ê lô͘-po̍k cha̍p-jī ê hiaⁿ-tī ,  sī Ka-lâm tōe chi̍t ê lâng ê kiáⁿ ;  tē-it-sòe-ê ,  hiān-kim tī goán lāu-pē hia ;  ū chi̍t-ê bô-khì lah , 14 Iok-sek kā in kóng ,  Góa tú-á kóng lín sī cheng-thàm ,  chit ê ōe si̍t-chāi bô chhò , 15 Góa kí Hoat-ló ê sìⁿ-miā lâi chiù-chōa ,  nā lín soah-bé ê sió-tī bô kàu chia ,  lín bōe-tit-thang chhut chit só͘-chāi ;  ēng án-ni lâi chhì-giām lín ê hu-si̍t , 16 Tio̍h chhe lín tiong-kan chi̍t-lâng khì chhōa lín ê sió-tī lâi ,  lín chiah-ê lóng tio̍h koaiⁿ tī-chia ,  chèng-bêng lín ê ōe ,  chai lín sêng-si̍t á-bô ;  nā bô ,  góa kí Hoat-ló ê sìⁿ-miā lâi chiù-chōa ,  lín it-tēng sī cheng-thàm , 17 Tùi án-ni Iok-sek chiong in lóng koaiⁿ tī Kaⁿ-ni̍h saⁿ-ji̍t , 18 Kàu tē-saⁿ ji̍t Iok-sek tùi in kóng ,  Góa kèng-ùi Siōng-tè ;  lín chiàu góa ê ōe kiâⁿ ,  chiū ōe oa̍h , 19 Lín nā kó-jiân sī láu-si̍t lâng ,  lín hiaⁿ-tī-tiong thang lâu chi̍t-ê pa̍k tī lín hit kaⁿ-lāi ;  chóng-sī lín thang tòa bí-niû tò-khì ,  kiù lín ke-lāi ê ki-hng , 20 chiong lín soah-bé sió-tī chhōa lâi góa chia ;  án-ni lín ê ōe chiū ū pîn-kù ,  lín iā m̄-bián sí ,  In chiū chiàu án-ni kiâⁿ , 21 In saⁿ-kap kóng ,  Lán tùi tī lán ê sió-tī si̍t-chāi ū chōe ,  i ai-kiû lán ê sî ,  lán khòaⁿ-kìⁿ i sim-lāi ê kan-khó͘ ,  iā m̄-khéng thiaⁿ i ;  só͘-í chit-tiûⁿ ê khó͘-lān kàu tī lán , 22 Liû-piān ìn in kóng ,  Góa kiám m̄-sī tùi lín kóng ,  m̄-thang hāi hit ê gín-á lâi chhú-chōe ,  to̍k-to̍k lín m̄-thiaⁿ? só͘-í lâu i ê huih ê chōe ,  tùi lán chiah-ê thó , 23 In m̄-chai Iok-sek thiaⁿ ōe hiáu-tit ;  in-ūi tī in tiong-kan ū ēng hoan-e̍k-koaⁿ , 24 Iok-sek oa̍t-tńg-sin lâu ba̍k-sái ;  koh oa̍t-lâi kap in kóng-ōe ;  chiū tī in tiong-kan chhú Se-biān chhut-lâi ,  tī in ê bīn-chêng kā i pa̍k-teh , 25 Iok-sek hoan-hù lâng chiong gō͘-kak ji̍p tī in ê khì-kū kàu móa-móa ,  iā chiong in ta̍k-lâng ê gûn hē tī in ê pò͘-tē-lāi ,  lâi hêng in ,  koh ēng lō͘-ni̍h ê chia̍h-mi̍h hō͘ in ;  lâng chiū chiàu án-ni lâi kā in chòe , 26 In chiū chiong gō͘-kak hō͘ in ê lû chài ,  chiū lī-khui hia khì , 27 Kàu hioh-mî ê só͘-chāi ,  in tiong-kan ū chi̍t-lâng tháu-khui i ê pò͘-tē ,  beh the̍h hō͘ lû chia̍h ,  chiah khòaⁿ-kìⁿ i ê gûn iû-goân tī-teh ,  hē tī pò͘-tē-kháu , 28 Chiū kā i ê hiaⁿ-tī kóng ,  Góa ê gûn hêng tò-tńg ,  lí khòaⁿ ,  iû-goân tī góa ê pò͘-tē-lāi ;  in chiū kiaⁿ kàu bô sim-koaⁿ ,  ngia̍uh-ngia̍uh-chhoah ,  saⁿ-kap kóng ,  Siōng-tè án-ni khoán-thāi lán sī sím-mi̍h?29 In kàu Ka-lâm tōe ,  kàu in lāu-pē Ngá-kok hia ,  chiong só͘ tú-tio̍h ê sū lóng kā i kóng ,  kóng , 30 Hit-lâng ,  chiū-sī hit só͘-chāi ê chú ,  tùi goán kóng chin giâm ê ōe ,  lia̍h goán chòe hit só͘-chāi ê cheng-thàm , 31 Goán kā i kóng ,  Goán sī láu-si̍t lâng ,  goán m̄-sī cheng-thàm , 32 goán sī cha̍p-jī ê hiaⁿ-tī ,  sī goán lāu-pē ê kiáⁿ ;  ū chi̍t-ê bô-khì ,  tē-it-sòe-ê hiān-kim kap goán lāu-pē tī Ka-lâm tōe , 33 Hit-lâng ,  chiū-sī hit só͘-chāi ê chú ,  kā goán kóng ,  Nā ài hō͘ góa chai lín sī láu-si̍t lâng ,  lín hiaⁿ-tī-tiong thang lâu chi̍t-ê tī góa chia ,  lín chiah-ê thang tòa gō͘-kak tò-khì ,  kiù lín ke-lāi ê ki-hng ; 34 chhōa lín soah-bé ê sió-tī lâi góa chia ,  góa chiū chai lín m̄-sī cheng-thàm ,  sī láu-si̍t lâng ;  án-ni góa chiū chiong lín ê hiaⁿ-tī kau hō͘ lín ,  lín iā thang tī chit só͘-chāi bóe-bōe , 35 Āu-lâi in piàⁿ in ê pò͘-tē ,  bô phah-sǹg ,  in ta̍k-lâng ê gûn-pau lóng tī in ê pò͘-tē-lāi ;  in kap in lāu-pē khòaⁿ-kìⁿ gûn-pau chiū lóng kiaⁿ-hiâⁿ , 36 In ê lāu-pē Ngá-kok kā in kóng ,  Lín hō͘ góa sit-lo̍h góa ê kiáⁿ ;  Iok-sek bô-khì ,  Se-biān iā bô-khì ,  lín koh beh chhōa Piān-ngá-bín khì ;  chiah ê tāi-chì lóng sī hāi-tio̍h góa , 37 Liû-piān kā i ê lāu-pē kóng ,  Góa nā bô chhōa i tò-lâi kau lí ,  lí thang thâi góa nn̄g ê kiáⁿ ;  chòe lí thang chiong i kau-tài góa ,  góa tek-khak chhōa i tò-lâi kau lí , 38 Ngá-kok kóng ,  Góa ê kiáⁿ góa bô beh hō͘ i kap lín khì ;  i ê hiaⁿ í-keng sí ,  chí-ū chhun i ;  i nā tī lín só͘ kiâⁿ ê lō͘ tú-tio̍h hām-hāi ,  he! chiū-sī lín hō͘ góa pe̍h-thâu-mn̂g chhiⁿ-chhám lo̍h im-hú , 
