1 Iok-sek ji̍p-khì kā Hoat-ló kóng ,  Góa ê lāu-pē kap góa ê hiaⁿ-tī tòa in ê iûⁿ-kûn ,  gû-kûn ,  kap it-chhè só͘-ū-ê ,  tùi Ka-lâm tōe lâi ;  taⁿ tī Ko-san ê tōe , 2 Iok-sek tùi i ê hiaⁿ-tī ê tiong-kan kéng gō͘ lâng ,  chhōa in khì kìⁿ Hoat-ló , 3 Hoat-ló mn̄g Iok-sek ê hiaⁿ-tī kóng ,  Lín chòe sím-mi̍h thâu-lō͘? In kā Hoat-ló kóng ,  Lí ê lô͘-po̍k pún-sin ,  kap goán ê chó͘-kong ,  lóng sī kò͘-iûⁿ ê lâng , 4 In koh kā Hoat-ló kóng ,  Ka-lâm tōe ki-hng chin siong-tiōng ,  lô͘-po̍k ê iûⁿ-kûn bô chháu thang chia̍h ;  só͘-í goán lâi ,  sī beh kià-kha tī-chia ;  taⁿ kiû lí iông-ún lí ê lô͘-po̍k tiàm tī Ko-san tōe , 5 Hoat-ló kā Iok-sek kóng ,  Lí ê lāu-pē kap lí ê hiaⁿ-tī lâi kàu lí chia ; 6 Ai-ki̍p tōe lóng tī lí ê bīn-chêng ;  hō͘ lí ê lāu-pē kap lí ê hiaⁿ-tī tòa tī kok-lāi tē it hó ê tōe ;  in thang tòa tī Ko-san ê tōe ;  lí nā chai in tiong-kan khah ū pún-sū ê lâng ,  chiū phài in koán-kò͘ góa ê cheng-siⁿ , 7 Iok-sek chhōa i ê lāu-pē Ngá-kok ji̍p-khì khiā tī Hoat-ló ê bīn-chêng ;  Ngá-kok chiū kā Hoat-ló chiok-hok , 8 Hoat-ló mn̄g Ngá-kok kóng ,  Lí it-seng ê nî-ji̍t sī jōa chōe ah?9 Ngá-kok kā Hoat-ló kóng ,  góa kià-kha tī sè-kan ê nî-ji̍t sī chi̍t-pah saⁿ-cha̍p hè ,  Góa it-seng ê nî-ji̍t ia̍h chió ,  ia̍h kan-khó͘ ,  m̄-ta̍t-tio̍h góa ê lia̍t-chó͘ kià-kha tī sè-kan ê nî-ji̍t , 10 Ngá-kok koh kā Hoat-ló chiok-hok ;  chiū tùi Hoat-ló ê bīn-chêng chhut-khì , 11 Iok-sek chiàu Hoat-ló ê bēng-lēng ,  chiong Ai-ki̍p kok tē-it hó ê tōe ,  chiū-sī Lân-sek ê tōe ,  hō͘ i ê lāu-pē kap i hiaⁿ-tī khiā-khí ,  chòe sán-gia̍p , 12 Iok-sek ēng bí-niû hōng-sêng i ê lāu-pē ,  kap i ê hiaⁿ-tī ,  kap i ê lāu-pē choân-ke ;  lóng chiàu in ê lâng-gia̍h lâi kiong-kip in , 13 Ki-hng chin siong-tiōng ,  choân-tōe lóng bô bí-niû ;  sīm-chì Ai-ki̍p tōe kap Ka-lâm tōe ê lâng ,  in-ūi ki-hng ê iân-kò͘ ,  gō kàu hūn-khì , 14 Iok-sek chū-chi̍p Ai-ki̍p tōe kap Ka-lâm tōe só͘ ū ê gûn ,  chiū-sī in tia̍h bí-niû ê gûn ;  Iok-sek chiū chiong hiah ê gûn tòa kàu Hoat-ló ê keng , 15 Ai-ki̍p tōe kap Ka-lâm tōe ê gûn lóng ēng-liáu ;  Ai-ki̍p chèng-lâng lóng lâi kìⁿ Iok-sek kóng ,  Goán ê gûn lóng ēng-liáu lah ,  kiû lí hō͘ goán bí-niû ;  goán siáⁿ-sū tio̍h sí tī lí ê bīn-chêng?16 Iok-sek kóng ,  Nā sī gûn ēng-liáu ,  lín ê cheng-siⁿ thang khan-lâi ;  góa ūi-tio̍h lín ê cheng-siⁿ beh hō͘ lín bí-niû , 17 In chiū chiong cheng-siⁿ kóaⁿ kàu Iok-sek hia ;  Iok-sek chiū ēng bí-niû ōaⁿ in ê bé ,  iûⁿ-kûn ,  gû-kûn ,  kap lû ;  hit-nî ūi-tio̍h ōaⁿ in it-chhè ê cheng-siⁿ ,  chiū ēng bí-niû iúⁿ-chhī in , 18 Hit-nî í-keng kè ;  tē-jī nî ,  in koh lâi kìⁿ Iok-sek ,  kā i kóng ,  Goán bōe môa-tit góa ê chú ,  goán ê gûn lóng ēng-liáu ,  cheng-siⁿ ia̍h lóng kui tī góa ê chú ,  goán tī góa ê chú ê bīn-chêng ,  tû goán ê sin-thé kap goán ê chhân-tōe í-gōa ,  bô chhun chi̍t-hāng , 19 goán siáⁿ-sū lâng sí ,  tōe pha-hng ,  tī lí ê ba̍k-chiu-chêng ah? kiû lí ēng bí-niû bóe goán kap goán ê tōe ;  goán kap goán ê tōe chòe Hoat-ló ê lō͘-ēng ;  koh ēng chéng-chí hō͘ goán ,  hō͘ goán tit-tio̍h oa̍h ,  bián sí ,  thó͘-tōe ia̍h bián pha-hng , 20 Tùi án-ni Iok-sek ūi Hoat-ló bóe Ai-ki̍p só͘ ū ê tōe ;  Ai-ki̍p lâng in-ūi hō͘ ki-hng só͘ pek ,  ta̍k-lâng lóng bōe i ê chhân-tōe ;  hiah ê tōe chiū lóng kui tī Hoat-ló , 21 Iok-sek chiàu chiah ê siâⁿ-ip chhian-sóa Ai-ki̍p ê peh-sìⁿ tùi Ai-ki̍p chit-pêng kàu tī hit-pêng , 22 To̍k-to̍k chè-si ê tōe Hoat-ló bô bóe-i ;  in-ūi chè-si ū tùi Hoat-ló tit-tio̍h tiāⁿ-tio̍h ê niû ;  in chia̍h Hoat-ló só͘ hō͘ in ê niû ;  só͘-í in bô bōe in ê tōe , 23 Iok-sek kā peh-sìⁿ kóng ,  Góa kin-á-ji̍t ūi Hoat-ló bóe lín kap lín ê tōe ;  khòaⁿ ah ,  tī-chia ū chéng-chí hō͘ lín ,  lín thang khì choh-chhân ; 24 kàu siu-sêng ê sî ,  lín tio̍h chiong gō͘-hūn-chi̍t la̍p hō͘ Hoat-ló ;  sì-hūn kui lín ,  chòe chhân-ni̍h ê chéng-chí ,  ia̍h chòe lín kap lín ke-lāi lâng ê chia̍h-mi̍h ,  í-ki̍p lín ê gín-á ê chia̍h-mi̍h , 25 In kóng ,  Lí ū kiù goán ê sìⁿ-miā ;  goān goán tī góa ê chú ê bīn-chêng tit-tio̍h un-tián ,  goán beh chòe Hoat-ló ê lô͘-po̍k , 26 Án-ni Iok-sek ūi Ai-ki̍p ê tōe ,  siat-li̍p tiāⁿ-tio̍h ê lē ,  kàu tī kin-á-ji̍t ;  Hoat-ló tit-tio̍h gō͘-hūn ê chi̍t-hūn ;  to̍k-to̍k chè-si ê tōe bô kui Hoat-ló , 27 Í-sek-lia̍t lâng khiā-khí Ai-ki̍p kok ,  Ko-san ê tōe ,  in tī-hia kiàn-tì sán-gia̍p ,  koh siⁿ-thòaⁿ ke̍k-kî chōe , 28 Ngá-kok tiàm tī Ai-ki̍p tōe cha̍p-chhit nî ,  Ngá-kok it-seng ê nî-ji̍t sī chi̍t-pah sì-cha̍p-chhit hè , 29 Í-sek-lia̍t sí ê ji̍t kūn lah ;  i chiū kiò i ê kiáⁿ Iok-sek lâi ,  kā i kóng ,  Góa nā tī lí ê bīn-chêng tit-tio̍h un-tián ,  chhiáⁿ lí hē chhiú tī góa ê tōa-thúi-ē ,  ēng chû-ài kap sêng-si̍t khoán-thāi góa ;  m̄-thang bâi-chòng góa tī Ai-ki̍p , 30 Góa kap góa ê pē-kong tâng-khùn ê sî ,  lí tio̍h chiong góa tòa chhut Ai-ki̍p ,  bâi-chòng tī in bâi-chòng ê tōe ,  Iok-sek kóng ,  Góa beh chiàu lí ê ōe lâi kiâⁿ , 31 Ngá-kok kóng ,  Lí tio̍h tùi góa chiù-chōa ;  i chiū tùi i chiù-chōa ,  Tùi án-ni Í-sek-lia̍t óa chhn̂g-thâu kèng-pài Siōng-tè , 
