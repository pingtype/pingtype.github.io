1 Hit-lâng kap i ê bó͘ Hā-oa tâng-pâng ;  Hā-oa chiū hoâi-īn siⁿ Kai-ún ,  kóng ,  Góa tùi Iâ-hô-hoa pì-iū tit-tio̍h kiáⁿ , 2 Koh siⁿ i ê sió-tī A-pek ,  A-pek sī kò͘-iûⁿ-ê ,  Kai-ún sī choh-chhân-ê , 3 Kàu ji̍t-āu ,  Kai-ún chiong thó͘-sán chòe lé-mi̍h hiàn hō͘ Iâ-hô-hoa , 4 A-pek iā chiong iûⁿ-kûn-tiong thâu-chiūⁿ-siⁿ ê iûⁿ kap i ê iû the̍h-lâi hiàn ,  Iâ-hô-hoa koàn-kò͘ A-pek kap i ê lé-mi̍h ; 5 chóng-sī bô koàn-kò͘ Kai-ún kap i ê lé-mi̍h ,  Kai-ún chiū tōa siū-khì ,  pìⁿ-bīn , 6 Iâ-hô-hoa tùi Kai-ún kóng ,  Lí siáⁿ-sū siū-khì? lí siáⁿ-sū pìⁿ-bīn?7 Lí nā kiâⁿ-hó ,  kiám bô tit-tio̍h kàm-la̍p? nā bô kiâⁿ-hó ,  chōe-gia̍t bâi-ho̍k tī mn̂g-kháu ;  i beh loân-bō͘ lí ,  lí beh koán-hat i , 8 Kai-ún kā i ê sió-tī kóng ,  Í-āu in tī soaⁿ-ni̍h ê sî ,  Kai-ún kong-kek i ê sió-tī A-pek ,  kā i thâi-sí , 9 Iâ-hô-hoa tùi Kai-ún kóng ,  Lí ê sió-tī A-pek tī tah-lo̍h? I kóng ,  M̄-chai ;  góa kiám-sī kò͘-siú góa ê sió-tī-ê mah?10 I kóng ,  Lí ū chòe sím-mi̍h? Lín sió-tī ê huih ê siaⁿ tùi tōe-ni̍h âu-kiò Góa , 11 Tōe ū khui-chhùi tùi lí ê chhiú lâi chiap-siū lín sió-tī ê huih ,  taⁿ lí tùi chit ê tōe siū chiù-chó͘ , 12 Lí chèng-choh ,  tōe bô beh chhut thó͘-sán hō͘ lí ;  lí beh sì-kòe cháu ,  phiau-liû tōe-chiūⁿ , 13 Kai-ún tùi Iâ-hô-hoa kóng ,  Góa ê hêng-hoa̍t thài-tāng ,  kè-thâu tī góa só͘ ōe-tng-ê , 14 Lí kin-á-ji̍t kóaⁿ góa lī-khui chit ê tōe-bīn ,  bô thang tòa tī Lí ê bīn-chêng ;  góa sì-kòe cháu phiau-liû tōe-chiūⁿ ;  kìⁿ-nā tú-tio̍h góa ê beh thâi-sí góa , 15 Iâ-hô-hoa tùi i kóng ,  In-ūi án-ni ,  kìⁿ-nā thâi-sí Kai-ún ê ,  beh siū chhit-pē ê pò-èng ,  Iâ-hô-hoa chiū kā Kai-ún li̍p chi̍t ê kì-hō ,  bián-tit tú-tio̍h i ê thâi-sí i , 16 Kai-ún chiū lī-khui Iâ-hô-hoa ê bīn-chêng ,  khì tī Ai-tiân ê tang-sì ,  Lô-tek ê tōe ,  khiā-khí , 17 Kai-ún kap i ê bó͘ tâng-pâng ;  i ê bó͘ hoâi-īn siⁿ Í-lo̍k ;  Kai-ún khí siâⁿ ,  chiū chiàu i ê kiáⁿ ê miâ chheng hit ê siâⁿ ê miâ chòe Í-lo̍k , 18 Í-lo̍k siⁿ Í-ná ;  Í-ná siⁿ Bí-hō͘-ngá-lī ;  Bí-hō͘-ngá-lī siⁿ Má-thó͘-sat-lī ;  Má-thó͘-sat-lī siⁿ La̍h-be̍k , 19 La̍h-be̍k chhōa nn̄g ê bó͘ ;  chi̍t-ê miâ A-tāi ,  chi̍t-ê miâ Sé-la̍h , 20 A-tāi siⁿ Ngá-pat ;  i chòe khiā-khí pò͘-pîⁿ chhī cheng-siⁿ ê lâng ê chó͘ , 21 I ê sió-tī miâ Iû-pat ;  i sī chòe it-chhè tôaⁿ-khîm pûn-siau ê lâng ê chó͘ , 22 Sé-la̍h iā siⁿ Thó͘-pat-kai-ún ;  i chiū-sī chè-chō ta̍k-iūⁿ tâng thih lāi-khì ê ;  Thó͘-pat-kai-ún ê chí-bē chiū-sī Ná-má , 23 La̍h-be̍k tùi i nn̄g ê bó͘ kóng: A-tāi kap Sé-la̍h ah ,  tio̍h thiaⁿ góa ê siaⁿ ,  La̍h-be̍k ê bó͘ ah ,  tio̍h tì-ì thiaⁿ góa ê ōe ; 	Lâng siong góa ,  góa thâi i , 	Siàu-liân lâng hāi góa ,  góa thâi i , 24 Kai-ún ê sin-oan nā sī chhit-pē , 	Chiū La̍h-be̍k ê sin-oan tek-khak chhit-cha̍p-chhit pē , 25 A-tong koh kap i ê bó͘ tâng-pâng ;  i ê bó͘ siⁿ-kiáⁿ ,  piáu-miâ kiò Siat ;  sī kóng ,  Siōng-tè koh kā góa siat-li̍p chi̍t ê kiáⁿ lâi thòe A-pek ,  in-ūi Kai-ún kā i thâi-sí , 26 Siat iā siⁿ-kiáⁿ ,  piáu-miâ Í-lô-sū ;  hit-sî lâng chiah khí-thâu kiû-kiò Iâ-hô-hoa ê miâ , 
