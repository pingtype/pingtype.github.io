1 Í-sat kiò Ngá-kok lâi ,  kā i chiok-hok ,  ia̍h hoan-hù i kóng ,  Lí m̄-thang chhōa Ka-lâm ê cha-bó͘-gín-á chòe bó͘ , 2 Lí khí-lâi ,  khì Pa-tàn-a-lân ,  kàu lí ê gōa-kong Pí-thó͘-lī ê ke ;  tī lí ê bú-kū La̍h-pan cha-bó͘-kiáⁿ ê tiong-kan ,  chhōa chi̍t-ê chòe bó͘ , 3 Goān choân-lêng ê Siōng-tè sù-hok lí ,  hō͘ lí siⁿ-thòaⁿ chin-chōe ,  chiâⁿ-chòe chōe-chōe cho̍k , 4 Koh chiong só͘ èng-ún A-pek-la̍h-hán ê hok-khì hō͘ lí ,  kap lí ê hō͘-è ;  hō͘ lí sêng-chiap lí só͘-kià-ku ê tōe ,  chiū-sī Siōng-tè só͘ hō͘ A-pek-la̍h-hán-ê , 5 Í-sat chhe Ngá-kok khì ;  i chiū khì Pa-tàn-a-lân ;  kàu A-lân lâng Pí-thó͘-lī ê kiáⁿ La̍h-pan hia ;  i sī Ngá-kok Í-sò ê bú-kū , 6 Í-sò khòaⁿ-kìⁿ Í-sat kā Ngá-kok chiok-hok ,  koh chhe i khì Pa-tàn-a-lân ,  beh tùi hia chhōa-bó͘ ;  ia̍h khòaⁿ-kìⁿ chiok-hok i ê sî ,  hoan-hù i kóng ,  M̄-thang chhōa Ka-lâm ê cha-bó͘-gín-á chòe bó͘ ; 7 koh khòaⁿ-kìⁿ Ngá-kok thiaⁿ pē-bú ê ōe ,  khì Pa-tàn-a-lân ; 8 Í-sò chiū chai Ka-lâm ê cha-bó͘-gín-á ,  i ê lāu-pē Í-sat m̄-tèng-ì ; 9 Í-sò chiū khì Í-si̍t-má-lī hia ,  tī i hiah ê bó͘ í-gōa ,  koh chhōa Má-hap-la̍h chòe-bó͘ ;  i sī A-pek-la̍h-hán ê kiáⁿ Í-si̍t-má-lī ê cha-bó͘-kiáⁿ ,  Nî-pâi-iok ê sió-bē , 10 Ngá-kok lī-khui Pia̍t-sī-pa ,  ǹg Hap-lân khì , 11 Kàu chi̍t só͘-chāi ,  in-ūi ji̍t lo̍h ,  chiū tī-hia hioh-mî ;  tùi hiah ê chio̍h-thâu ê tiong-kan ,  the̍h chi̍t-tè chòe chím-thâu ,  tī-hia khùn , 12 Bāng-kìⁿ ū thui khiā tī tōe-ni̍h ,  thui-téng tú-thiⁿ ;  ū Siōng-tè ê sù-chiá tī thui-ni̍h teh chiūⁿ-lo̍h , 13 Iâ-hô-hoa khiā tī thui-téng ,  kóng ,  Góa sī Iâ-hô-hoa lí ê chó͘ A-pek-la̍h-hán ê Siōng-tè ,  ia̍h sī Í-sat ê Siōng-tè ,  Góa beh chiong lí hiān-chāi só͘ khùn ê tōe siúⁿ-sù lí ,  kap lí ê hō͘-è , 14 Lí ê hō͘-è beh chhin-chhiūⁿ tōe-chiūⁿ ê thô͘-soa ;  lí beh tùi tang ,  sai ,  lâm ,  pak lâi hoat-tián ;  tōe-chiūⁿ bān-cho̍k beh in-ūi lí kap lí ê hō͘-è tit-tio̍h hok-khì , 15 Góa ia̍h kap lí tī-teh ,  lí bô-lūn khì tah-lo̍h ,  Góa beh pó-hō͘ lí ;  ia̍h beh chhōa lí tò-lâi chit só͘-chāi ,  lóng bô pàng-sak lí ,  kàu Góa chiâⁿ tùi lí só͘ kóng-ê , 16 Ngá-kok khùn-chhíⁿ kóng ,  Iâ-hô-hoa chin-chiàⁿ tī-chia ,  góa kéng-jiân m̄-chai , 17 Chiū kiaⁿ kóng ,  Chit só͘-chāi kàu chiah thang kiaⁿ! m̄-sī pa̍t-hāng ,  che sī Siōng-tè ê chhù ,  che sī thiⁿ ê mn̂g , 18 Ngá-kok chá-chá khí-lâi ,  chiong i chòe chím-thâu ê chio̍h khiā chòe thiāu ;  tò iû tī téng-bīn , 19 Chiū miâ hit só͘-chāi kiò Pek-te̍k-lī ,  chit ê siâⁿ pún miâ Lō͘-su , 20 Ngá-kok hē-goān kóng ,  Siōng-tè nā kap góa tī-teh ,  tī góa só͘ kiâⁿ ê lō͘ pó-hō͘ góa ,  koh hō͘ góa ū mi̍h thang chia̍h ,  ū saⁿ thang chhēng , 21 hō͘ góa an-jiân tò-lâi góa ê pē ê chhù ,  chiū Iâ-hô-hoa tek-khak chòe góa ê Siōng-tè , 22 Góa só͘ khiā chòe thiāu ê chio̍h beh chòe Siōng-tè ê chhù ;  kìⁿ-nā Lí só͘ siúⁿ-sù góa ê ,  góa beh chiong cha̍p-hūn ê chi̍t-hūn hiàn hō͘ Lí , 
