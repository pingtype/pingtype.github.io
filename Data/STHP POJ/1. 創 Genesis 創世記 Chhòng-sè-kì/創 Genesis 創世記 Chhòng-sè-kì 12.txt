1 Iâ-hô-hoa tùi A-pek-lân kóng ,  Lí tio̍h lī-khui pún-tōe ,  pún-cho̍k ,  lāu-pē ê ke ,  khì Góa só͘ beh chí-sī lí ê tōe , 2 Góa beh hō͘ lí chiâⁿ-chòe tōa-kok ,  Góa beh sù-hok lí ,  hō͘ lí ê miâ chòe tōa ,  lí ia̍h beh hō͘ lâng tit-tio̍h hok-khì ; 3 chiok-hok lí-ê ,  Góa beh sù-hok hō͘ in ;  chiù-chó͘ lí-ê ,  Góa beh chek-hoa̍t i ;  tōe-chiūⁿ bān-cho̍k beh in-ūi lí tit-tio̍h hok-khì , 4 A-pek-lân chiàu Iâ-hô-hoa hoan-hù ê ōe ,  chiū khì ;  Lô-tek ia̍h kap i khì ,  A-pek-lân chhut Hap-lân ê sî chhit-cha̍p-gō͘ hè , 5 A-pek-lân tòa i ê bó͘ Sat-lāi ,  kap i ê ti̍t-á Lô-tek ;  í-ki̍p in tī Hap-lân só͘ chek-chū ê châi-bu̍t ,  só͘ tit-tio̍h ê lâng-gia̍h ;  in chiū chhut-khì ,  beh khì Ka-lâm tōe ;  in chiū kàu Ka-lâm tōe , 6 A-pek-lân keng-kè hit ê tōe ,  kàu tī Sī-kiàm ê só͘-chāi ,  kàu Mô͘-lí ê siōng-chhiū ;  hit-sî Ka-lâm cho̍k iáu teh tòa , 7 Iâ-hô-hoa tùi A-pek-lân chhut-hiān kóng ,  Góa beh chiong chit ê tōe-hng siúⁿ-sù lí ê hō͘-è ;  i chiū tī-hia ūi-tio̍h tùi i chhut-hiān ê Iâ-hô-hoa khí chi̍t chō tôaⁿ , 8 Tùi hia i sóa kàu Pek-te̍k-lī tang-sì ê soaⁿ ,  tah pò͘-pîⁿ ;  sai-sì sī Pek-te̍k-lī ,  tang-sì sī Ai ;  tī-hia ūi-tio̍h Iâ-hô-hoa khí chi̍t chō tôaⁿ ,  kiû-kiò Iâ-hô-hoa ê miâ , 9 A-pek-lân chiām-chiām sóa-khì lâm-sì ê tōe , 10 Hit ê tōe tú-tio̍h ki-hng ,  A-pek-lân lo̍h-khì Ai-ki̍p ,  beh tī-hia chiām-sî khiā-khí ;  in-ūi hit ê tōe ki-hng chin tōa , 11 Chiong-kūn ji̍p Ai-ki̍p ,  chiū tùi i ê bó͘ Sat-lāi kóng ,  Góa chai lí sī bīn-māu hó-khòaⁿ ê hū-jîn-lâng ; 12 Ai-ki̍p lâng khòaⁿ-kìⁿ lí ê sî beh kóng ,  Chit-ê sī i ê bó͘ ,  in beh thâi-sí góa ,  lâi lâu lí oa̍h-teh , 13 Kiû lí tio̍h kóng ,  lí sī góa ê sió-bē ,  hō͘ góa in-ūi lí tit-tio̍h pêng-an ;  góa ê sìⁿ-miā ia̍h tùi lí lâi tit-tio̍h oa̍h , 14 A-pek-lân kàu Ai-ki̍p ê sî ,  Ai-ki̍p lâng khòaⁿ-kìⁿ hit ê hū-jîn-lâng ke̍k-kî súi , 15 Hoat-ló ê jîn-sîn khòaⁿ-kìⁿ i ,  chiū tùi Hoat-ló o-ló i ;  hit ê hū-jîn-lâng chiū hō͘ lâng tòa i ji̍p Hoat-ló ê ông-kiong , 16 Hoat-ló in-ūi chit ê hū-jîn-lâng chiū hó khoán-thāi A-pek-lân ;  A-pek-lân chiū tit-tio̍h iûⁿ ,  gû ,  kang ê lû ,  lô͘-po̍k ,  lú-pī ,  bú ê lû ,  í-ki̍p lo̍k-tô , 17 Iâ-hô-hoa in-ūi A-pek-lân ê bó͘ Sat-lāi ê iân-kò͘ ,  kàng tōa chai-ē tī Hoat-ló kap i choân-ke , 18 Hoat-ló chiū kiò A-pek-lân lâi kóng ,  Lí tùi góa só͘-chòe-ê sī sím-mi̍h sū? siáⁿ-sū bô kā góa kóng i sī lí ê bó͘?19 Siáⁿ-sū chheng i chòe sió-bē? tì-kàu góa chiong i chhōa lâi chòe góa ê bó͘ ;  taⁿ lí ê bó͘ tī-chia ,  thang chhōa i ,  chòe lí khì , 20 Tùi hit-tia̍p Hoat-ló ūi-tio̍h i lâi hoan-hù lâng ;  in chiū chiong i kap i ê bó͘ kap i só͘-ū-ê ,  lóng sàng i khì , 
