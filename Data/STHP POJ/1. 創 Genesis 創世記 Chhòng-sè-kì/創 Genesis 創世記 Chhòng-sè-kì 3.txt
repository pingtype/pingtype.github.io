1 Iâ-hô-hoa Siōng-tè só͘ chō soaⁿ-iá it-chhè ê oa̍h-mi̍h ,  chôa sī pí in khah káu-khiat ,  Chôa tùi hū-jîn-lâng kóng ,  Siōng-tè kiám ū-iáⁿ kóng ,  Hn̂g-lāi it-chhè ê chhiū ,  lín lóng m̄-thang chia̍h mah?2 Hū-jîn-lâng tùi chôa kóng ,  Hn̂g-lāi chhiū-ni̍h ê ké-chí goán thang chia̍h ; 3 chí-ū hn̂g tiong-ng hit châng chhiū ê ké-chí Siōng-tè bat kóng ,  Lín m̄-thang chia̍h-i ,  ia̍h m̄-thang bong ,  kiaⁿ-liáu ōe sí , 4 Chôa tùi hū-jîn-lâng kóng ,  Lín bô tek-khak ōe sí , 5 In-ūi Siōng-tè chai lín chia̍h ê ji̍t ,  lín ê ba̍k-chiu chiū ōe khui ,  lín beh chhin-chhiūⁿ Siōng-tè ,  ōe hun-piat hó-pháiⁿ , 6 Hū-jîn-lâng khòaⁿ hit châng chhiū ,  hó-chia̍h ia̍h kah-ba̍k ;  koh hit châng chhiū sī thang him-bō͘ ,  hō͘ lâng ū tì-hūi ;  chiū bán i ê ké-chí chia̍h i ,  sòa hō͘ i ê tiōng-hu ,  i ia̍h chia̍h i , 7 In nn̄g-lâng ê ba̍k-chiu chiū khui ,  chiah chai in sī thǹg-pak-theh ;  chiū pín bû-hoa-kó hio̍h ,  ūi ka-kī chòe kûn , 8 Ji̍t liâng-léng ê sî ,  Iâ-hô-hoa Siōng-tè kiâⁿ-iû tī hn̂g-lāi ;  in thiaⁿ-kìⁿ I ê siaⁿ ,  hit-lâng kap i ê hū-jîn-lâng chiū bih tī hn̂g-lāi ê chhiū-tiong ,  lâi siám-pī Iâ-hô-hoa Siōng-tè ê bīn , 9 Iâ-hô-hoa Siōng-tè kiò hit-lâng ,  tùi i kóng ,  Lí tī tah-lo̍h?10 I chiū kóng ,  Góa thiaⁿ-kìⁿ Lí ê siaⁿ tī hn̂g-lāi ,  góa chiū kiaⁿ ,  in-ūi góa thǹg-pak-theh ;  chiū ka-kī bih , 11 Kóng ,  Chī-chūi kā lí kóng ,  lí thǹg-pak-theh? Góa hoan-hù lí m̄-thang chia̍h hit châng chhiū ,  lí chia̍h i mah?12 Hit-lâng kóng ,  Lí só͘ hō͘ góa chòe-phōaⁿ ê hū-jîn-lâng ,  i ēng hit châng chhiū ê ké-chí hō͘ góa ,  góa chiū chia̍h i , 13 Iâ-hô-hoa Siōng-tè tùi hū-jîn-lâng kóng ,  Lí só͘ chòe sī sím-mi̍h sū? Hū-jîn-lâng kóng ,  Chôa ín-iú góa ,  góa chiū chia̍h , 14 Iâ-hô-hoa Siōng-tè tùi chôa kóng ,  Lí í-keng chòe chit-ê ,  só͘-í lí siū chiù-chó͘ ,  pí it-chhè ê cheng-siⁿ ,  kap soaⁿ-iá it-chhè ê cháu-siù ,  khah-tāng ;  lí beh ēng pak-tó͘ kiâⁿ ,  it-seng chia̍h thô͘-hún , 15 Góa beh hō͘ lí kap hū-jîn-lâng kiat oan-siû ,  lí ê hō͘-è kap i ê hō͘-è ia̍h kiat oan-siû ;  i beh siong lí ê thâu-khak ,  lí beh siong i ê kha-āu-tiⁿ , 16 Koh tùi hū-jîn-lâng kóng ,  Góa tek-khak tōa-tōa ke-thiⁿ lí hoâi-īn ê kan-khó͘ ;  lí beh kan-khó͘ siⁿ-kiáⁿ ;  lí beh loân-bō͘ lí ê tiōng-hu ,  i beh koán-hat lí , 17 Iā tùi A-tong kóng ,  Lí í-keng thiaⁿ-thàn lí ê hū-jîn-lâng ê ōe ,  lâi chia̍h Góa só͘ hoan-hù lí kóng ,  Lí m̄-thang chia̍h-i ê ;  só͘-í thó͘-tōe in-ūi lí ê iân-kò͘ siū chiù-chó͘ ;  lí chi̍t-sì-lâng lô-khó͘ ,  chiah tùi i tit-tio̍h chia̍h , 18 Thó͘-tōe beh ūi-tio̍h lí hoat chhì-phè kap che̍k-lê ;  lí iā beh chia̍h hn̂g-ni̍h ê chhài-soe , 19 Lí beh kōaⁿ-lâu móa-bīn chiah thang tit-tio̍h chia̍h ,  kàu lí kui thó͘ ;  in-ūi lí sī tùi thô͘ the̍h-chhut-lâi ;  lí pún sī thô͘-hún ,  iā beh kui tī thô͘-hún , 20 Hit-lâng kā i ê bó͘ hō miâ ,  kiò Hā-oa ;  in-ūi i chòe chèng-lâng ê lāu-bú , 21 Iâ-hô-hoa Siōng-tè ūi-tio̍h hit-lâng kap i ê bó͘ ēng phê chòe i-ho̍k ,  hō͘ in chhēng , 22 Iâ-hô-hoa Siōng-tè kóng ,  Khòaⁿ ah ,  chit-lâng í-keng kap lán saⁿ chhin-chhiūⁿ ,  ōe hun-piat hó-pháiⁿ ;  taⁿ kiaⁿ-liáu i chhun-chhiú koh tùi oa̍h-miā chhiū bán ,  lâi chia̍h ,  chiū oa̍h kàu éng-oán ; 23 só͘-í Iâ-hô-hoa Siōng-tè kah i chhut Ai-tiân hn̂g ,  lâi chèng-choh hit ê thô͘ ,  chiū-sī i só͘ tùi i chhut ê , 24 Só͘-í kóaⁿ hit ê lâng chhut ;  iā tī Ai-tiân hn̂g ê tang-sì an-tì Ki-lō͘-peng kap sì-bīn tńg-se̍h hoat hé-iām ê kiàm ,  lâi hông-siú oa̍h-miā chhiū ê lō͘ , 
