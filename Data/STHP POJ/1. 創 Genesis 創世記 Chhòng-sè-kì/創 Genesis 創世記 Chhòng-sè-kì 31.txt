1 Ngá-kok thiaⁿ-kìⁿ La̍h-pan chèng-kiáⁿ ū ōe kóng ,  Lán lāu-pē só͘-ū-ê ,  Ngá-kok lóng chhiúⁿ-khì ,  koh tùi lán ê lāu-pē tit-tio̍h chit-ê it-chhè ê êng-kng , 2 Ngá-kok khòaⁿ-kìⁿ La̍h-pan kìⁿ-tio̍h i ,  bô chhin-chhiūⁿ chiông-chêng ê bīn-sek , 3 Iâ-hô-hoa tùi Ngá-kok kóng ,  Lí tio̍h tò-khì lí ê pē-kong ê tōe ,  kàu lí ê chhin-cho̍k hia ;  Góa beh kap lí tī-teh , 4 Ngá-kok chhe lâng kiò La̍h-kiat kap Lī-a kàu soaⁿ-iá ,  kàu iûⁿ-kûn hia ; 5 tùi in kóng ,  Góa khòaⁿ-kìⁿ lín lāu-pē kìⁿ-tio̍h góa ,  bô chhin-chhiūⁿ chiông-chêng ê bīn-sek ;  chóng-sī góa ê pē ê Siōng-tè sî-siông kap góa tī-teh , 6 Lín ia̍h chai góa chīn góa ê la̍t chòe lín lāu-pē ê kang , 7 Lín lāu-pē phiàn góa ,  cha̍p-pái kóe-ōaⁿ góa ê kang-chîⁿ ;  chóng-sī Siōng-tè bô iông-ún i hāi góa , 8 I nā kóng ,  Ū-tiám-ê kui lí chòe kang-chîⁿ ,  chiū iûⁿ-kûn só͘ siⁿ-ê lóng ū-tiám ;  i nā kóng ,  Ū-hûn-ê kui lí chòe kang-chîⁿ ,  chiū iûⁿ-kûn só͘ siⁿ-ê lóng ū-hûn , 9 Án-ni Siōng-tè chiong lín lāu-pē ê cheng-siⁿ chhiúⁿ-lâi hō͘ góa , 10 Iûⁿ kau-ha̍p ê sî ,  góa bāng-tiong kia̍h-ba̍k chi̍t-ē khòaⁿ ,  khòaⁿ-kìⁿ phah iûⁿ-bú ê iûⁿ-káng ,  lóng sī ū-hûn-ê ,  ū-tiám-ê ,  ū hoe-pan-ê ; 11 Siōng-tè ê sù-chiá tī hit bāng-tiong kiò góa kóng ,  Ngá-kok ;  góa kóng ,  Góa tī chia , 12 I kóng ,  Lí kia̍h-ba̍k khòaⁿ ,  phah iûⁿ-bú ê iûⁿ-káng ,  lóng sī ū-hûn-ê ,  ū-tiám-ê ,  ū hoe-pan-ê ;  hoān-nā La̍h-pan tùi lí só͘ chòe-ê ,  Góa lóng khòaⁿ-kìⁿ , 13 Góa sī Pek-te̍k-lī ê Siōng-tè ,  lí tī-hia bat ēng iû boah thiāu ,  tùi Góa hē-goān ,  Taⁿ lí tio̍h khí-lâi ,  lī-khui chit só͘-chāi ,  tò-khì pún-tōe , 14 La̍h-kiat kap Lī-a ìn i kóng ,  Tī goán lāu-pē ê ke ,  kiám iáu ū goán thang tit ê ke-hé kap sán-gia̍p mah?15 Goán kiám-m̄-sī hō͘ i khòaⁿ-chòe gōa-lâng mah? in-ūi i bōe goán ,  thun-chia̍h goán ê kè-chîⁿ ; 16 Siōng-tè tùi goán lāu-pē chhiúⁿ-chhut it-chhè ê châi-bu̍t ,  hiah-ê chiū-sī goán kap goán kiáⁿ ê ,  Taⁿ kìⁿ-nā Siōng-tè só͘ tùi lí kóng-ê ,  chòe lí khì kiâⁿ , 17 Ngá-kok chiū khí-lâi ,  hō͘ i ê kiáⁿ kap bó͘ lóng khiâ lo̍k-tô , 18 Koh tòa it-chhè ê cheng-siⁿ ,  kap só͘ chek-chū ê châi-bu̍t ,  só͘ tit-tio̍h ê cheng-siⁿ ,  sī tī Pa-tàn-a-lân só͘ tit-tio̍h-ê ;  beh khì Ka-lâm tōe ,  khì i ê lāu-pē Í-sat hia , 19 Hit-sî La̍h-pan khì chián iûⁿ-mn̂g ;  La̍h-kiat thau-the̍h in lāu-pē ke-lāi ê ngó͘-siōng , 20 Ngá-kok pōe A-lân lâng La̍h-pan ,  thau-cháu khì ,  bô kā i kóng , 21 Chiū tòa it-chhè só͘-ū-ê tô-cháu ;  i khí-sin kè hit ê Hô ,  ǹg Ki-lia̍t soaⁿ khì , 22 Kàu tē-saⁿ ji̍t ,  ū lâng kā La̍h-pan kóng ,  Ngá-kok cháu-khì lah , 23 I chiū chhōa i ê hiaⁿ-tī saⁿ-kap khì tui-jip ;  le̍k-kè chhit-ji̍t ê lō͘-chām ,  kàu Ki-lia̍t soaⁿ chiah jip-tio̍h , 24 Mî-sî bîn-bāng-tiong ,  Siōng-tè kàu A-lân lâng La̍h-pan hia ;  kā i kóng ,  Lí tio̍h sió-sim ,  m̄-thang kap Ngá-kok kóng-hó kóng-pháiⁿ , 25 La̍h-pan tui-tio̍h Ngá-kok ,  Ngá-kok tī hit ê soaⁿ í-keng tah pò͘-pîⁿ ;  La̍h-pan kap i ê chèng hiaⁿ-tī ,  ia̍h tī Ki-lia̍t soaⁿ tah pò͘-pîⁿ , 26 La̍h-pan kā Ngá-kok kóng ,  Lí só͘ chòe sī sím-mi̍h sū ,  lí siáⁿ-sū pōe góa ,  chiong góa chiah ê cha-bó͘-kiáⁿ chhōa-khì ,  chhin-chhiūⁿ ēng to-kiàm chhiúⁿ-lia̍h chi̍t-iūⁿ?27 Lí siáⁿ-sū àm-chīⁿ cháu ,  thau-cháu ia̍h bô kā góa kóng ;  hō͘ góa thang ēng hoaⁿ-hí ,  chhiùⁿ-koa ,  phah-kó͘ ,  tôaⁿ-khîm ,  sàng lí tò-khì?28 Koh bô iông-ún góa kap gōa-sun ,  cha-bó͘-kiáⁿ chim-chhùi? lí taⁿ só͘ kiâⁿ sī chin gōng , 29 Góa ê chhiú pún ū la̍t thang hāi lín ;  to̍k-to̍k lín lāu-pē ê Siōng-tè chā-mî kā góa kóng ,  Lí tio̍h sió-sim ,  m̄-thang kap Ngá-kok kóng-hó kóng-pháiⁿ , 30 Taⁿ lí sui-jiân loân-bō͘ lí ê lāu-pē ê ke ,  put-tek-put tio̍h khì ,  siáⁿ-sū thau-the̍h góa ê sîn-bêng?31 Ngá-kok ìn La̍h-pan kóng ,  In-ūi góa kiaⁿ ,  sim-lāi siūⁿ ,  kóng ,  Kiaⁿ-liáu lí chiong lí ê cha-bó͘-kiáⁿ tùi góa chhiúⁿ-khì , 32 Lūn-kàu lí ê sîn-bêng ,  lí tùi sím-mi̍h lâng chhiau-tio̍h ,  i chiū tio̍h sí ;  tng lán chèng hiaⁿ-tī ê bīn-chêng ,  lí jīn-khòaⁿ ,  tī góa chia ū sím-mi̍h mi̍h sī lí-ê ,  thang the̍h-khì ,  In-ūi Ngá-kok m̄-chai La̍h-kiat ū thau-the̍h-in , 33 La̍h-pan chiū ji̍p Ngá-kok ê pò͘-pîⁿ ,  Lī-a ê pò͘-pîⁿ ,  kap nn̄g ê lú-pī ê pò͘-pîⁿ ,  lóng chhiau-bô ;  chiū tùi Lī-a ê pò͘-pîⁿ chhut-lâi ,  ji̍p La̍h-kiat ê pò͘-pîⁿ , 34 La̍h-kiat í-keng chiong ngó͘-siōng khǹg tī lo̍k-tô ê oaⁿ-ē ,  lâi chē tī hit téng-bīn ,  La̍h-pan tī i ê pò͘-pîⁿ-lāi sì-kòe bong ,  lóng chhiau-bô , 35 La̍h-kiat tùi i ê lāu-pē kóng ,  Keng-kî tú-á kàu ,  bōe-ōe khí-lâi tī lí ê bīn-chêng ;  kiû góa ê chú bo̍h-tit siū-khì ,  La̍h-pan sì-kòe chhē ngó͘-siōng ,  chhiau lóng bô , 36 Ngá-kok chiū siū-khì ,  kap La̍h-pan kè-kàu ;  tùi La̍h-pan kóng ,  Góa ū hoān-tio̍h sím-mi̍h kè-sit ,  ū sím-mi̍h chōe-ok ,  lí kéng-jiân jip góa chiah-kín?37 Lí piàn-bong góa it-chhè ê ke-si ,  ū chhiau-tio̍h lín tau sím-mi̍h ke-si chhut lâi? thang hē tī lí góa ê hiaⁿ-tī ê bīn-chêng ;  hō͘ in tī lán nn̄g-lâng ê tiong-kan phòaⁿ-toàn , 38 Góa kap lí tòa chit jī-cha̍p nî ,  lí ê mî-iûⁿ-bú ,  soaⁿ-iûⁿ-bú m̄-bat ū làu-the ;  lí iûⁿ-kûn-tiong ê iûⁿ-káng ,  góa bē-bat chia̍h-i , 39 Hō͘ iá-siù siong-hāi-ê ,  góa bô tòa-lâi hō͘ lí ;  góa pún-sin chē-gia̍h ;  bô lūn ji̍t-sî siū-thau ,  mî-sî siū-thau ,  lí lóng tùi góa thó-pê , 40 Góa ji̍t-sî hō͘ ji̍t pha̍k ,  mî-sî hō͘ sng tàng ,  lóng bōe-kò͘-tit khùn ,  góa siông-siông sī án-ni , 41 Góa chit jī-cha̍p-nî tī lí ê ke ,  ūi-tio̍h lí nn̄g ê cha-bó͘-kiáⁿ ,  kā lí chòe-kang cha̍p-sì nî ;  ūi-tio̍h lí ê iûⁿ-kûn la̍k nî ;  lí cha̍p-pái kóe-ōaⁿ góa ê kang-chîⁿ , 42 Nā m̄-sī ū góa ê pē ê Siōng-tè ,  chiū-sī A-pek-la̍h-hán ê Siōng-tè ,  koh sī Í-sat só͘ kiaⁿ-ùi-ê ,  kap góa tī-teh ;  lí taⁿ ún-tàng hō͘ góa khang-chhiú khì ,  Siōng-tè khòaⁿ-kìⁿ góa ê khó͘-chêng ,  kap góa ê lô-lo̍k ,  chiah tī chā-mî chek-pī lí , 43 La̍h-pan ìn Ngá-kok kóng ,  Chiah ê cha-bó͘-kiáⁿ sī góa ê cha-bó͘-kiáⁿ ;  chiah ê gín-á sī góa ê gín-á ;  chiah ê iûⁿ-kûn ia̍h sī góa ê iûⁿ-kûn ;  hoān-nā lí só͘ khòaⁿ-kìⁿ-ê ,  lóng sī góa ê ;  góa ê cha-bó͘-kiáⁿ ,  kap in só͘ siⁿ ê gín-á ;  kin-á-ji̍t góa ōe kā in chòe sím-mi̍h?44 Taⁿ lâi ,  lán nn̄g-lâng thang lâi li̍p-iok ,  tī lí góa ê tiong-kan chòe chèng-kù , 45 Ngá-kok chhú chio̍h ,  khiā chòe thiāu , 46 Ngá-kok tùi chiah ê hiaⁿ-tī kóng ,  Lín tio̍h khioh chio̍h-thâu ;  in chiū chiong chio̍h-thâu khioh lâi thia̍p kui-tui ;  tāi-ke chiū tī hit tui ê piⁿ-á chia̍h , 47 La̍h-pan miâ i kiò I-ka-ní-sat-khap-tō͘-tha ;  Ngá-kok miâ i kiò Ka-lūi-tek , 48 La̍h-pan kóng ,  Kin-á-ji̍t chit ê chio̍h-tui chòe lí góa tiong-kan ê chèng-kù ,  In-ūi án-ni ,  miâ i kiò Ka-lūi-tek ; 49 iā kiò-chòe Bí-su-pa ;  chiū-sī kóng ,  Lán tāi-ke lī-pia̍t í-āu ,  goān Iâ-hô-hoa tī lí góa ê tiong-kan kàm-chhat , 50 Lí nā khó͘-chhó͘ góa ê cha-bó͘-kiáⁿ ,  koh tī góa ê cha-bó͘-kiáⁿ í-gōa lēng-gōa chhōa-bó͘ ,  sui-jiân bô lâng kap lán tī-teh ,  ū Siōng-tè tī lí góa ê tiong-kan chòe kan-chèng , 51 La̍h-pan koh tùi Ngá-kok kóng ,  Lí khòaⁿ chit tui chio̍h ,  lí khòaⁿ chit ki thiāu ;  chiū-sī góa só͘ hē tī lí góa ê tiong-kan-ê , 52 Chit tui chio̍h chòe kan-chèng ,  chit ki thiāu chòe kan-chèng ;  góa bô beh kè chit tui chio̍h khì hāi lí ,  lí iā m̄-thang kè chit tui chio̍h kap thiāu ,  lâi hāi góa , 53 Goān A-pek-la̍h-hán ê Siōng-tè ,  Ná-ho̍k ê Siōng-tè ,  in lāu-pē ê Siōng-tè ,  tī lí góa ê tiong-kan phòaⁿ-toàn ,  Ngá-kok chiū kí in lāu-pē Í-sat só͘ kiaⁿ-ùi ê Siōng-tè lâi chiù-chōa , 54 Ngá-kok tī soaⁿ-ni̍h hiàn-chè ,  chhiáⁿ i hiah ê hiaⁿ-tī lâi chia̍h ;  in chia̍h-liáu ,  chiū tī soaⁿ-ni̍h hioh-mî , 55 La̍h-pan thàu-chá khí-lâi ,  kap i ê gōa-sun ,  kap i ê cha-bó͘-kiáⁿ chim-chhùi ,  kā in chiok-hok ;  chiū khí-sin tò-khì ka-kī ê só͘-chāi , 
