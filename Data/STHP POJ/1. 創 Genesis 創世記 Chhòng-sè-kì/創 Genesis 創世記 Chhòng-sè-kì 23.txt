1 Sat-la̍h hióng-siū chi̍t-pah jī-cha̍p-chhit hè ;  che sī Sat-la̍h it-seng ê nî-hè , 2 Sat-la̍h sí tī Ka-lâm tōe ê Ki-lia̍t-a-pa ,  chiū-sī Hi-pek-lûn ;  A-pek-la̍h-hán lâi ,  ūi-tio̍h Sat-la̍h ai-siong thî-khàu , 3 Āu-lâi A-pek-la̍h-hán tùi sí-lâng ê bīn-chêng khí-lâi ,  kā Hek-lâng kóng , 4 Góa tī lín tiong-kan sī kià-ku ê chhut-gōa lâng ;  kiû lín tī-chia hō͘ góa chi̍t ê só͘-chāi chòe thióng-tōe ,  thang bâi-chòng góa ê sí-lâng ,  hō͘ góa bô koh khòaⁿ-kìⁿ i , 5 Hek-lâng ìn A-pek-la̍h-hán ,  kā i kóng , 6 Góa ê chú ,  chhiáⁿ thiaⁿ ;  lí tī goán tiong-kan chòe Siōng-tè ê bo̍k-pek ;  chhut-chāi lí tī goán ê thióng-tōe-lāi kéng tē-it-hó-ê ,  lâi bâi-chòng lí ê sí-lâng ;  goán bô chi̍t-lâng m̄ iông-ún lí tī i ê thióng-tōe-lāi bâi-chòng lí ê sí-lâng , 7 A-pek-la̍h-hán khí-lâi ,  tùi hit só͘-chāi ê lâng ,  chiū-sī Hek-cho̍k ,  àⁿ-io , 8 Tùi in kóng ,  Lín nā ū ì-sù beh hō͘ góa bâi-chòng góa ê sí-lâng ,  hō͘ góa bô koh khòaⁿ-kìⁿ i ,  chiū chhiáⁿ thiaⁿ góa ,  thòe góa kiû Só-hat ê kiáⁿ Í-hut-lûn , 9 chiong i ê chhân-thâu Be̍k-pí-la̍h ê hia̍t hō͘ góa ;  i thang chiàu chiok-gia̍h ê kè-sò͘ bōe hō͘ góa ;  hō͘ góa tī lín tiong-kan ū gia̍p thang chòe bōng-tōe , 10 Tng-sî Í-hut-lûn chē tī Hek-lâng ê tiong-kan ;  tùi hit-tia̍p Hek-lâng Í-hut-lûn tī it-chhè ji̍p i ê siâⁿ-mn̂g ê Hek-lâng ê bīn-chêng ,  ìn A-pek-la̍h-hán ,  kóng , 11 M̄-bián ,  góa ê Chú thiaⁿ góa ;  góa beh sàng lí hit khu chhân ,  liân hit lāi-bīn ê hia̍t ia̍h hō͘ lí ;  tī góa tâng-cho̍k ê lâng ê bīn-chêng ,  góa hō͘ lí ,  thang bâi-chòng lí ê sí-lâng , 12 A-pek-la̍h-hán chiū tī hit só͘-chāi ê peh-sìⁿ ê bīn-chêng àⁿ-io ; 13 tī hit só͘-chāi peh-sìⁿ ê bīn-chêng ,  tùi Í-hut-lûn kóng ,  Lí nā khéng ,  chhiáⁿ thiaⁿ góa ;  góa beh chiong chhân ê kè-chîⁿ hō͘ lí ,  lí tio̍h siu ;  hō͘ góa thang tī-hia bâi-chòng góa ê sí-lâng , 14 Í-hut-lûn ìn A-pek-la̍h-hán kóng , 15 Góa ê chú ,  chhiáⁿ thiaⁿ góa ;  chhân ta̍t-tit gûn sì-pah sià-khek-le̍k ,  tī lí góa ê tiong-kan ,  beh sǹg sím-mi̍h? chòe lí bâi-chòng lí ê sí-lâng , 16 A-pek-la̍h-hán thiaⁿ Í-hut-lûn ê ōe ,  chiàu i tī Hek-lâng ê bīn-chêng só͘ kóng-ê ,  chiong bóe-bōe thong-ēng ê gûn ,  phêng sì-pah sià-khek-le̍k hō͘ Í-hut-lûn , 17 Tùi hit-tia̍p Í-hut-lûn ê chhân ,  tī Be̍k-pí-la̍h ,  Bān-lī ê thâu-chêng ;  hit khu chhân kap hit lāi-bīn ê hia̍t ,  kap chhân-lāi í-ki̍p sì-ûi it-chhè ê chhiū-ba̍k , 18 tī Hek-cho̍k lâng kap it-chhè ji̍p i ê siâⁿ-mn̂g ê lâng ê bīn-chêng ,  lóng tiāⁿ-tio̍h kui hō͘ A-pek-la̍h-hán chòe gia̍p , 19 Āu-lâi A-pek-la̍h-hán chiong i ê bó͘ Sat-la̍h bâi-chòng tī Ka-lâm tōe Bān-lī thâu-chêng ê Be̍k-pí-la̍h chhân-ni̍h ê hia̍t ;  Bān-lī chiū-sī Hi-pek-lûn , 20 Tùi án-ni hit khu chhân kap chhân-ni̍h ê hia̍t ,  tùi Hek-lâng tiāⁿ-tio̍h kui hō͘ A-pek-la̍h-hán chòe gia̍p ,  lâi chòe bōng-tōe , 
