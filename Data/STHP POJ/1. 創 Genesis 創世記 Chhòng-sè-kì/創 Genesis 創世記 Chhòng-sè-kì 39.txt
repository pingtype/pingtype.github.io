1 Iok-sek hō͘ lâng tòa lo̍h-khì Ai-ki̍p ;  ū chi̍t ê Ai-ki̍p lâng ,  sī Hoat-ló ê jîn-sîn sī-ōe-tiúⁿ Pho-thê-hoat ,  tùi hiah-ê tòa i lâi ê Í-si̍t-má-lī lâng ê chhiú bóe-khì , 2 Iâ-hô-hoa kap i saⁿ-kap tī-teh ,  hō͘ i ta̍k-hāng heng-thong ;  tòa tī i ê chú-lâng Ai-ki̍p lâng ê ke , 3 I ê chú-lâng khòaⁿ-kìⁿ Iâ-hô-hoa kap i saⁿ-kap tī-teh ;  koh Iâ-hô-hoa hō͘ i ê chhiú só͘ chòe-ê lóng heng-thong , 4 Iok-sek chiū tī chú-lâng ê bīn-chêng tit-tio̍h un-tián ,  lâi ho̍k-sāi i ;  chú-lâng siat-li̍p i koán-lí i ê ke ,  chiong it-chhè só͘-ū-ê kau i ê chhiú , 5 Tùi chú-lâng siat-li̍p i koán-lí ke-sū ,  kap i it-chhè só͘-ū-ê ,  Iâ-hô-hoa ūi-tio̍h Iok-sek ê iân-kò͘ ,  sù-hok tī hit ê Ai-ki̍p lâng ê ke ;  kìⁿ-nā ke-lāi kap chhân-ni̍h it-chhè só͘-ū-ê ,  lóng tit-tio̍h Iâ-hô-hoa sù-hok , 6 I chiong it-chhè só͘-ū-ê ,  lóng kau Iok-sek ê chhiú ;  tû-khì i só͘ chia̍h ê mi̍h í-gōa ,  pa̍t-hāng só͘-ū-ê ,  lóng m̄-chai ,  Iok-sek súi koh hó-siⁿ-chòe , 7 Chiah ê tāi-chì í-āu ,  Iok-sek ê chú-bú chù-sîn khòaⁿ-i ,  kóng ,  Lâi kap góa khùn , 8 Iok-sek m̄-thàn ,  tùi i ê chú-bú kóng ,  Lí khòaⁿ ,  ke-lāi ū sím-mi̍h tī góa ê chhiú ,  góa ê chú-lâng lóng m̄-chai ;  i í-keng chiong só͘-ū-ê kau tī góa ê chhiú ;  tī chí ke-lāi bô chi̍t-ê pí góa khah-tōa ; 9 lí í-gōa ,  i bô chi̍t-hāng bô kau góa ,  in-ūi lí sī i ê bó͘ ;  góa cháiⁿ-iūⁿ thang kiâⁿ chit ê tōa-pháiⁿ ,  lâi tek-chōe Siōng-tè?10 Āu-lâi i ta̍k-ji̍t kap Iok-sek kóng-ōe ;  Iok-sek bô thiaⁿ i ê ōe ;  bô kap i khùn ,  ia̍h bô kap i chòe-tui , 11 Ū chi̍t-ji̍t ,  Iok-sek ji̍p chhù pān i ê tāi-chì ;  ke-lāi ê lâng bô chi̍t-ê tī chhù-lāi , 12 Hū-jîn-lâng chiū khiú i ê saⁿ kóng ,  Lí lâi kap góa khùn ;  Iok-sek chiong saⁿ pàng tī i ê chhiú ,  cháu chhut-khì gōa-bīn , 13 Hū-jîn-lâng khòaⁿ-kìⁿ Iok-sek chiong saⁿ pàng tī i chhiú-ni̍h ,  koh cháu-chhut gōa-bīn ; 14 chiū kiò ke-lāi ê lâng lâi ,  tùi in kóng ,  Lín khòaⁿ-teh ,  i tòa chi̍t ê Hi-pek-lâi lâng ji̍p-lâi lán ê ke beh hì-lāng lán ;  i lâi góa chia ,  beh kap góa khùn ,  góa chiū tōa-siaⁿ hoah ; 15 i thiaⁿ-kìⁿ góa chhut-siaⁿ hoah ,  chiū chiong i ê saⁿ pàng tī góa chia ,  cháu-chhut gōa-bīn , 16 Hū-jîn-lâng chiong Iok-sek ê saⁿ siu tī i hia ,  thèng-hāu i ê chú-lâng tò-lâi , 17 Chiū tùi i kóng-khí chiah ê sū ;  kóng ,  Lí só͘ tòa-lâi lán chia ,  hit ê Hi-pek-lâi ê lô͘-po̍k ,  kàu góa chia ,  beh hì-lāng góa ; 18 góa chhut-siaⁿ hoah ,  i chiong i ê saⁿ pàng tī góa chia ,  cháu-chhut gōa-bīn , 19 Chú-lâng thiaⁿ-kìⁿ i ê bó͘ tùi i só͘ kóng ê ōe ,  kóng ,  Lí ê lô͘-po̍k chhin-chhiūⁿ án-ni khoán-thāi góa ,  i chiū siū-khì , 20 Iok-sek ê chú-lâng chiong i koaiⁿ-lo̍h kaⁿ ,  chiū-sī ông ê chōe-hoān siū koaiⁿ ê só͘-chāi ;  tùi án-ni Iok-sek tī hit ê kaⁿ-lāi , 21 Chóng-sī Iâ-hô-hoa kap Iok-sek tī-teh ,  si-un hō͘ i ;  hō͘ i tī koán-kaⁿ ê lâng ê bīn-chêng tit-tio̍h un-tián , 22 Koán-kaⁿ-ê chiū chiong kaⁿ-lāi só͘ ū ê hoān-lâng lóng kau Iok-sek ê chhiú ;  in tī-hia só͘ chòe ê tāi-chì ,  lóng sī i teh chòe , 23 Kìⁿ-nā Iok-sek chhiú-ē ê tāi-chì ,  koán-kaⁿ-ê it-khài bô chhap ;  in-ūi Iâ-hô-hoa kap Iok-sek tī-teh ,  koh i só͘ chòe-ê ,  Iâ-hô-hoa lóng hō͘ i heng-thong , 
