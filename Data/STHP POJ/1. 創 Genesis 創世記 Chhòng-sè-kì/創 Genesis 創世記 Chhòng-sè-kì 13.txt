1 A-pek-lân tùi Ai-ki̍p chiūⁿ-khì ,  i kap i ê bó͘ kap i só͘-ū-ê ,  liân Lô-tek ,  lóng khì Lâm-tōe , 2 A-pek-lân ê gû ,  gûn ,  kim chin-chōe , 3 I tùi Lâm-tōe chiām-chiām khì Pek-te̍k-lī ,  kàu Pek-te̍k-lī kap Ai ê tiong-kan ,  chá-chêng tah pò͘-pîⁿ ê só͘-chāi ; 4 kàu i khí-thâu khí tôaⁿ ê só͘-chāi ;  A-pek-lân tī-hia kiû-kiò Iâ-hô-hoa ê miâ , 5 Kap A-pek-lân tâng kiâⁿ ê Lô-tek ia̍h ū iûⁿ-kûn ,  gû-kûn ,  pò͘-pîⁿ , 6 Hit ê tōe chiū bōe iông-ún-tit in saⁿ-kap khiā ;  in-ūi in ê châi-bu̍t chōe ,  in chiah bōe-ōe saⁿ-kap khiā , 7 A-pek-lân ê bo̍k-chiá kap Lô-tek ê bo̍k-chiá saⁿ-chiⁿ ;  tng-sî Ka-lâm lâng kap Pí-lī-sé lâng tī hit ê tōe khiā-khí , 8 A-pek-lân kā Lô-tek kóng ,  Lí góa m̄-thang oan-ke ,  lí ê bo̍k-chiá kap góa ê bo̍k-chiá ia̍h m̄-thang oan-ke ;  in-ūi lán sī kut-jio̍k ê chhin , 9 Choân-tōe kiám bô tī lí ê ba̍k-chiu-chêng mah? chhiáⁿ lí lī-khui góa ;  lí tò-pêng ,  góa chiū chiàⁿ-pêng ;  lí chiàⁿ-pêng ,  góa chiū tò-pêng , 10 Lô-tek kia̍h-ba̍k khòaⁿ Iok-tàn hô it-phiàn ê Pîⁿ-iûⁿ ,  ti̍t-kàu Só-jíⁿ ê lō͘ ,  lóng chin lūn-te̍k ;  hit ê tōe tī Iâ-hô-hoa bē bia̍t Só͘-to-má Gô-mô͘-la̍h í-chêng ,  chhin-chhiūⁿ Iâ-hô-hoa ê hn̂g ,  ia̍h chhin-chhiūⁿ Ai-ki̍p ê tōe , 11 Tùi án-ni Lô-tek kéng Iok-tàn hô it-phiàn ê Pîⁿ-iûⁿ ,  chhian-sóa khì tang-sì ;  in chiū tāi-ke pun-khui , 12 A-pek-lân khiā-khí Ka-lâm tōe ,  Lô-tek khiā-khí Pîⁿ-iûⁿ chiah ê siâⁿ ;  sóa i ê pò͘-pîⁿ kàu Só͘-to-má , 13 Só͘-to-má lâng ke̍k-pháiⁿ ,  tōa-tōa tek-chōe Iâ-hô-hoa , 14 Lô-tek lī-pia̍t liáu-āu ,  Iâ-hô-hoa tùi A-pek-lân kóng ,  Lí kia̍h-ba̍k ,  tùi lí só͘ tiàm ê só͘-chāi ,  ǹg tang sai lâm pak lâi khòaⁿ ; 15 in-ūi lí só͘ khòaⁿ-kìⁿ it-chhè ê tōe ,  Góa lóng beh hō͘ lí ,  kap lí ê hō͘-è ,  ti̍t-kàu éng-oán , 16 Góa ia̍h beh hō͘ lí ê hō͘-è chhin-chhiūⁿ tōe-chiūⁿ ê thô͘-soa ;  lâng nā ōe sǹg tōe-chiūⁿ ê thô͘-soa ,  chiah ōe sǹg lí ê hō͘-è , 17 Lí khí-lâi piàn-kiâⁿ chit ê tōe ê hoâiⁿ-ti̍t ,  in-ūi Góa beh chiong chit ê tōe hō͘ lí , 18 A-pek-lân chiū poaⁿ-sóa pò͘-pîⁿ kàu Hi-pek-lûn ,  óa Bān-lī hiah ê siōng-chhiū khiā-khí ;  tī-hia ūi Iâ-hô-hoa khí chi̍t chō tôaⁿ , 
