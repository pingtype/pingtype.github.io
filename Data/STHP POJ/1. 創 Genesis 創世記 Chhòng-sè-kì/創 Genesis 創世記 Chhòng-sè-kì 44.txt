1 Iok-sek hoan-hù koán-ke-ê kóng ,  chiong bí-niû ji̍p móa chiah ê lâng ê pò͘-tē ,  chīn in só͘ ōe tòa-ê ;  koh chiong ta̍k-lâng ê gûn lok tī i ê pò͘-tē-kháu , 2 Ia̍h chiong góa ê poe ,  chiū-sī hit tè gûn-poe ,  hē tī siàu-liân-ê ê pò͘-tē-kháu ;  i tia̍h gō͘-kak ê gûn ia̍h sòa hē-teh ,  Koán-ke-ê chiū chiàu Iok-sek só͘ kóng ê ōe khì kiâⁿ , 3 Thiⁿ chi̍t-ē kng ,  chiū chhe hiah ê lâng kap in ê lû khì , 4 In chhut siâⁿ kiâⁿ bô jōa-hn̄g ,  Iok-sek kā koán-ke-ê kóng ,  Khí-lâi ,  khì tui-jip hiah ê lâng ,  tui-tio̍h ,  chiū kā in kóng ,  Lín siáⁿ-sū ēng pháiⁿ pò hó ah?5 Che kiám m̄-sī góa ê chú-lâng lim-chiú ê poe mah? Kiám m̄-sī i chiam-pok teh ēng-ê mah? lín án-ni chòe sī pháiⁿ , 6 Koán-ke-ê tui-tio̍h in ,  chiong chiah ê ōe kā in kóng , 7 In ìn kóng ,  Góa ê chú siáⁿ-sū kóng chit hō ōe? lí ê lô͘-po̍k toàn-toàn bô chòe chit-hō sū , 8 Lí khòaⁿ ,  goán chêng tī pò͘-tē-kháu só͘ khòaⁿ-kìⁿ ê gûn ,  siōng-chhiáⁿ tùi Ka-lâm tōe tòa-lâi hêng lí ;  goán thái-thó ōe tùi lí chú-lâng ê ke thau-the̍h kim-gûn ah?9 Lí ê lô͘-po̍k ê tiong-kan ,  bô-lūn tī sím-mi̍h lâng hia chhiau-tio̍h ,  chiū hō͘ i sí ,  goán ia̍h beh chòe góa ê chú-lâng ê lô͘-po̍k , 10 Koán-ke-ê kóng ,  Taⁿ chiū chiàu lín ê ōe kiâⁿ ;  tī sím-mi̍h lâng hia chhiau-tio̍h ,  hit-lâng chiū chòe góa ê lô͘-po̍k ;  kî-û-ê lóng bô chōe , 11 Tùi hit-tia̍p in ta̍k-lâng kóaⁿ-kín chiong pò͘-tē sià tī thô͘-kha ,  ta̍k-lâng tháu-khui in ê pò͘-tē , 12 Koán-ke-ê chiū chhiau ,  tùi tōa-ê khí ,  kàu sòe-ê chí ;  hit ê poe kéng-jiân tī Piān-ngá-bín ê pò͘-tē-lāi chhiau-tio̍h , 13 In chiū thiah-li̍h in ê saⁿ ,  ta̍k-lâng chiong in ê mi̍h hō͘ lû chài ,  tò-khì siâⁿ-lāi , 14 Iû-tāi kap i ê hiaⁿ-tī kàu Iok-sek ê chhù ,  Iok-sek iáu tī-hia ,  in chiū tī i ê bīn-chêng phak-lo̍h tōe , 15 Iok-sek kā in kóng ,  Lín só͘-chòe-ê sī sím-mi̍h sū? lín kiám m̄-chai ,  chhin-chhiūⁿ góa chit-hō ê lâng ōe chiam-pok mah?16 Iû-tāi kóng ,  Goán tùi góa ê chú beh kóng sím-mi̍h? iáu ū siáⁿ ōe thang kóng? goán thái ōe ka-kī sò͘-bêng ah? Siōng-tè í-keng cha-chhut lí ê lô͘-po̍k ê chōe-kòa ,  goán kap hit-ê tī i ê chhiú chhiau tio̍h poe-ê ,  lóng sī góa ê chú ê lô͘-po̍k , 17 Iok-sek kóng ,  Góa toàn-toàn bô beh án-ni chòe ;  Tī sím-mi̍h lâng ê chhiú chhiau tio̍h poe ,  hit-lâng chiū tio̍h chòe góa ê lô͘-po̍k ;  lín chiah-ê thang pêng-an chiūⁿ khì lín lāu-pē hia , 18 Iû-tāi óa-kūn i kóng ,  Góa ê chú ah ,  kiû lí iông-ún lí ê lô͘-po̍k kóng chi̍t-kù-ōe hō͘ góa ê chú thiaⁿ ,  bo̍h-tit siū-khì lí ê lô͘-po̍k ;  in-ūi lí kap Hoat-ló chi̍t-iūⁿ , 19 Góa ê chú bat mn̄g lí chiah ê lô͘-po̍k kóng ,  Lín ū lāu-pē ,  ū hiaⁿ-tī bô?20 Goán kā góa ê chú kóng ,  Goán ū lāu-pē ,  í-keng nî-lāu ;  iáu ū i nî-lāu só͘ siⁿ chi̍t ê soah-bé kiáⁿ ;  i ê hiaⁿ í-keng sí ,  i ê lāu-bú kan-ta pàng i chi̍t-ê ,  koh i ê lāu-pē chin thiàⁿ-i , 21 Lí kā lí ê lô͘-po̍k kóng ,  Chhōa i lo̍h-lâi góa chia ,  hō͘ góa chhin-ba̍k khòaⁿ-kìⁿ i , 22 Goán kā góa ê chú kóng ,  Gín-á bōe-ōe lī-khui i ê lāu-pē ;  nā lī-khui i ê lāu-pē ,  lāu-pē tek-khak sí , 23 Lí kā lí ê lô͘-po̍k kóng ,  Lín ê soah-bé sió-tī nā bô kap lín saⁿ-kap lo̍h-lâi ,  lín chiū bōe-tit koh kìⁿ góa ê bīn , 24 Goán chiūⁿ kàu lí ê lô͘-po̍k ,  goán lāu-pē hia ,  chiū chiong góa ê chú ê ōe kā i kóng , 25 Goán ê lāu-pē kóng ,  Lín koh khì kā lán tia̍h tām-po̍h bí-niû lâi , 26 Goán chiū kóng ,  Goán bōe-ōe lo̍h-khì ;  goán ê soah-bé sió-tī nā kap goán saⁿ-kap khì ,  goán chiū beh lo̍h-khì ;  in-ūi soah-bé sió-tī nā bô kap goán saⁿ-kap khì ,  goán tek-khak bōe-tit kìⁿ hit-lâng ê bīn , 27 Lí ê lô͘-po̍k ,  góa ê lāu-pē ,  kā goán kóng ,  Lín chai góa ê bó͘ kā góa siⁿ nn̄g ê kiáⁿ ; 28 chi̍t-ê lī-khui góa chhut-khì ,  góa kóng i tek-khak sī hō͘ iá-siù thiah-chhùi ;  kàu-taⁿ góa iáu m̄-bat khòaⁿ-kìⁿ ; 29 taⁿ lín koh chiong chit-ê chhōa-khì ,  lī-khui góa ;  nā i tú-tio̍h hām-hāi ,  chiū-sī lín hō͘ góa pe̍h-thâu-mn̂g chhiⁿ-chhám lo̍h im-hú , 30 Goán lāu-pē ê sìⁿ-miā kap chit ê gín-á ê sìⁿ-miā siⁿ saⁿ-liân ;  taⁿ góa tò-khì lí ê lô͘-po̍k góa ê lāu-pē hia ;  nā gín-á bô kap goán saⁿ-kap tī-teh ,  goán ê lāu-pē khòaⁿ bô gín-á ,  i chiū tek-khak sí , 31 che chiū-sī goán hō͘ lí ê lô͘-po̍k ,  goán ê lāu-pē ,  pe̍h-thâu-mn̂g chhiⁿ-chhám lo̍h im-hú , 32 In-ūi lí ê lô͘-po̍k bat tùi góa ê lāu-pē pó chit ê gín-á ,  kóng ,  Góa nā bô chhōa i tò-lâi kau lí ,  góa goān tī lāu-pē ê bīn-chêng it-seng tam-tng chōe , 33 Taⁿ kiû lí iông-ún lí ê lô͘-po̍k tiàm-teh ,  thòe chit ê gín-á chòe góa ê chú ê lô͘-po̍k ;  hō͘ gín-á kap i hiah ê hiaⁿ saⁿ-kap chiūⁿ-khì , 34 Nā gín-á bô kap góa saⁿ-kap khì ,  góa thái-thó ōe chiūⁿ-khì kìⁿ góa ê lāu-pē ah? kiaⁿ-liáu góa khòaⁿ-kìⁿ goán lāu-pē só͘ tú-tio̍h ê chai-ē , 
