1 Iok-sek tī hiah-ê khiā i sin-piⁿ ê lâng ê bīn-chêng lún-bōe-tiâu ;  chiū hoah kóng ,  Chèng-lâng tio̍h lī-khui góa chhut-khì ,  Iok-sek chiong i pún-sin hō͘ hiaⁿ-tī jīn-tit ê sî ,  bô chi̍t-lâng khiā tī i ê bīn-chêng , 2 I chiū chhut-siaⁿ tōa-khàu ;  Ai-ki̍p lâng thiaⁿ-kìⁿ ,  Hoat-ló ê ke ia̍h thiaⁿ-kìⁿ , 3 Iok-sek kā i ê hiaⁿ-tī kóng ,  Góa sī Iok-sek ,  góa ê lāu-pē iáu tī-teh mah? I ê hiaⁿ-tī bōe-ōe ìn ,  in-ūi tī i ê bīn-chêng lóng kiaⁿ-hiâⁿ , 4 Iok-sek koh kā i ê hiaⁿ-tī kóng ,  Chhiáⁿ kiâⁿ-óa-lâi ,  In chiū óa-lâi ,  I kóng ,  Góa sī lín ê sió-tī Iok-sek ,  chiū-sī lín só͘ bōe kàu Ai-ki̍p-ê , 5 Taⁿ m̄-bián in-ūi bōe góa kàu chia lâi iu-būn ,  lâi ka-kī oàn-hūn ;  che sī Siōng-tè chhe góa tāi-seng lín lâi ,  in-ūi beh pó-choân sìⁿ-miā , 6 Taⁿ tī chit só͘-chāi ê ki-hng í-keng nn̄g-nî ,  iáu ū gō͘-nî ,  bô thang chèng-choh ,  bô thang siu-sêng , 7 Siōng-tè chhe góa tāi-seng lín lâi ,  ūi-tio̍h beh kā lín lâu chhun ê chéng-cho̍k tī sè-chiūⁿ ;  koh beh kiâⁿ I tōa ê chín-kiù ,  pó-choân lín ê oa̍h-miā , 8 Án-ni khòaⁿ-khí-lâi ,  chhe góa kàu chia ê ,  m̄-sī lín ,  chiū-sī Siōng-tè ;  I koh hō͘ góa chhin-chhiūⁿ Hoat-ló ê pē ,  chòe i choân-ke ê chú ,  kap koán-lí Ai-ki̍p choân-tōe , 9 Lín tio̍h kóaⁿ-kín chiūⁿ-khì góa ê lāu-pē hia ,  kā i kóng ,  Lí ê kiáⁿ Iok-sek án-ni kóng ,  Siōng-tè hō͘ góa chòe choân Ai-ki̍p ê chú ,  chhiáⁿ lo̍h-lâi góa chia ,  m̄-thang iân-chhiân , 10 Lí kap lí ê kiáⁿ lí ê sun ,  kap gû-kûn iûⁿ-kûn ,  í-ki̍p it-chhè só͘-ū-ê ,  lóng thang lâi tiàm tī Ko-san ê tōe ,  kap góa saⁿ-kūn , 11 Góa beh tī-hia hōng-sêng lí ;  in-ūi iáu ū gō͘ nî ê ki-hng ,  bián-tit lí ,  kap lí ê ke-koàn ,  kap it-chhè só͘-ū-ê lo̍h-po̍h , 12 Hô-hòng lín ê ba̍k-chiu kap góa ê sió-tī Piān-ngá-bín ê ba̍k-chiu lóng khòaⁿ-kìⁿ góa kap lín chhin-chhùi tùi lín kóng-ōe , 13 Lín iā tio̍h chiong góa tī Ai-ki̍p it-chhè ê êng-kng kap lín só͘ khòaⁿ-kìⁿ ê sū ,  lóng kā góa ê lāu-pē kóng ;  koh tio̍h kóaⁿ-kín chiong góa ê lāu-pē poaⁿ-lâi góa chia , 14 Tùi án-ni Iok-sek phak tī i ê sió-tī Piān-ngá-bín ê ām-kún thî-khàu ;  Piān-ngá-bín iā tī i ê ām-kún thî-khàu , 15 I koh kap chèng hiaⁿ-tī chim-chhùi ,  phō-in thî-khàu ;  āu-lâi i ê hiaⁿ-tī chiū kap i kóng-ōe , 16 Chit ê hong-siaⁿ thoân kàu Hoat-ló ê keng-lāi ,  kóng ,  Iok-sek ê hiaⁿ-tī lâi lah ,  Hoat-ló kap i ê jîn-sîn lóng hoaⁿ-hí , 17 Hoat-ló kā Iok-sek kóng ,  Lí tio̍h kā lí ê hiaⁿ-tī kóng ,  Lín tio̍h án-ni kiâⁿ ;  chiong mi̍h hō͘ cheng-siⁿ chài ;  khí-sin khì Ka-lâm tōe ; 18 chiong lín ê lāu-pē ,  kap lín ê ke-koàn ,  lóng poaⁿ-lâi góa chia ;  góa beh chiong Ai-ki̍p tōe ê hó-mi̍h hō͘ lín ,  lín ia̍h thang chia̍h chit só͘-chāi ê san-tin hái-bī , 19 Taⁿ góa bēng-lēng lí ,  lín tio̍h án-ni chòe ;  tùi Ai-ki̍p tōe tòa chhia khì ,  chiong lín ê gín-á ,  kap bó͘ ,  kap lín ê lāu-pē ,  lóng poaⁿ-lâi , 20 M̄-thang khòaⁿ-tāng lín ke-lāi ê mi̍h ,  in-ūi Ai-ki̍p choân-tōe ê hó-mi̍h ,  lóng sī lín ê , 21 Í-sek-lia̍t ê chèng-kiáⁿ chiū án-ni kiâⁿ ,  Iok-sek chiàu Hoat-ló ê bēng-lēng hō͘ in chhia ,  kap lō͘-tiong tio̍h ēng ê chia̍h-mi̍h ; 22 koh hō͘ in chi̍t-lâng chi̍t-thò i-ho̍k ;  to̍k-to̍k hō͘ Piān-ngá-bín gûn saⁿ-pah ,  i-ho̍k gō͘-thò , 23 Sàng in lāu-pē ê mi̍h ,  kì tī ē-tóe ;  lû-káng cha̍p-chiah ,  chài Ai-ki̍p ê hó-mi̍h ;  lû-bú cha̍p-chiah ,  chài gō͘-kak kap piáⁿ kap chhài ,  hō͘ in lāu-pē lō͘-ni̍h thang ēng , 24 Iok-sek chiū chhe i ê hiaⁿ-tī tò-khì ,  in chiū khí-sin ;  koh kā in kóng ,  Lín m̄-thang tī lō͘-ni̍h oan-ke , 25 In tùi Ai-ki̍p chiūⁿ-khì ,  lâi kàu Ka-lâm tōe ,  in lāu-pē Ngá-kok hia , 26 Kā i kóng ,  Iok-sek iáu tī-teh ,  koh koán-lí Ai-ki̍p choân-tōe ,  Ngá-kok sim hūn-khì ,  in-ūi m̄ sìn in ê ōe , 27 In chiū chiong Iok-sek tùi in só͘ kóng ê ōe ,  lóng kā i kóng ;  i koh khòaⁿ-kìⁿ Iok-sek só͘ chhe-lâi beh chài i ê chhia ,  in lāu-pē Ngá-kok ê sim oa̍h-khí-lâi , 28 Í-sek-lia̍t kóng ,  Hó lah ;  góa ê kiáⁿ Iok-sek iáu tī-teh ,  thàn góa iáu-bē sí ,  góa beh khì khòaⁿ-i , 
