1 Í-sat nî-lāu ,  ba̍k-chiu hoe bōe khòaⁿ-kìⁿ ,  chiū kiò i ê tōa-kiáⁿ Í-sò lâi ,  kā i kóng ,  Góa ê kiáⁿ ah ;  i ìn kóng ,  Góa tī-chia , 2 Kóng ,  Góa taⁿ lāu lah ,  m̄-chai tah-lo̍h chi̍t-ji̍t beh sí , 3 Taⁿ kia̍h lí ê ke-si ,  chiū-sī chìⁿ-tē kap keng ,  khì soaⁿ-ni̍h ,  kā góa phah-la̍h , 4 chiàu góa só͘ kah-ì ê ,  chú hō͘ i hó chu-bī ,  phâng-lâi hō͘ góa ,  góa thang chia̍h ;  hō͘ góa tī bē sí ê tāi-seng kā lí chiok-hok , 5 Í-sat kā i ê kiáⁿ Í-sò kóng-ōe ê sî ,  Lī-pek-ka thiaⁿ-kìⁿ ,  Í-sò khì soaⁿ-ni̍h beh phah-la̍h ,  thang tòa tò-lâi , 6 Lī-pek-ka chiū tùi i ê kiáⁿ Ngá-kok kóng ,  Lí khòaⁿ ,  góa thiaⁿ-kìⁿ lín lāu-pē kā lí ê hiaⁿ Í-sò kóng , 7 Lí chiong iá-siù kā góa tòa-lâi ,  kā góa chú hō͘ i hó chu-bī ,  hō͘ góa chia̍h ;  góa beh tī bē sí ê tāi-seng ,  tī Iâ-hô-hoa ê bīn-chêng kā lí chiok-hok , 8 Taⁿ góa ê kiáⁿ ,  lí tio̍h thiaⁿ góa ê ōe ,  chiàu góa só͘ hoan-hù lí-ê , 9 Lí khì iûⁿ-kûn hia ,  kā góa lia̍h nn̄g chiah pûi ê soaⁿ-iûⁿ-á lâi ;  góa beh kā lí ê lāu-pē chú hó ê bī-sò͘ ,  chiàu i só͘ kah-ì-ê , 10 Lí phâng-khì lín lāu-pē hia ,  hō͘ i chia̍h ;  hō͘ i tī bē sí ê tāi-seng kā lí chiok-hok , 11 Ngá-kok tùi i ê lāu-bú Lī-pek-ka kóng ,  M̄-kú góa ê hiaⁿ Í-sò sin-khu ū mn̂g ,  góa sī kng-ku̍t , 12 Siat-sú góa ê lāu-pē bong-tio̍h góa ,  beh khòaⁿ góa chòe khi-phiàn lâng-ê ,  góa chiū chio chiù-chó͘ ;  bô tit-tio̍h chiok-hok , 13 I ê lāu-bú kóng ,  Góa ê kiáⁿ ah ,  lí chio ê chiù-chó͘ kui tī góa ;  chòe lí thiaⁿ góa ê ōe ,  khì lia̍h lâi hō͘ góa , 14 I chiū khì lia̍h lâi hō͘ i ê lāu-bú ;  lāu-bú chiū chú hó ê chu-bī ,  chiàu lāu-pē só͘ kah-ì-ê , 15 Lī-pek-ka koh hiaⁿh tōa-kiáⁿ Í-sò siu tī i ke-lāi ê súi-saⁿ ,  kā i ê sòe-kiáⁿ Ngá-kok chhēng , 16 Koh ēng soaⁿ-iûⁿ-á phê pau Ngá-kok ê chhiú ,  kap i ām-kún kng-ku̍t ê ūi , 17 Chiū chiong só͘ chú ê hó chu-bī kap piáⁿ ,  hē tī i ê kiáⁿ Ngá-kok ê chhiú , 18 Ngá-kok kàu in lāu-pē hia ,  kóng ,  Góa ê pē ah ;  i kóng ,  Góa tī-chia ;  góa ê kiáⁿ ,  lí sī chī-chūi?19 Ngá-kok tùi i ê lāu-pē kóng ,  Góa sī lí ê tōa-kiáⁿ Í-sò ;  góa í-keng chiàu lí só͘ hoan-hù góa-ê khì kiâⁿ ;  chhiáⁿ lí khí-lâi chē ,  chia̍h góa só͘ phah-tio̍h-ê ,  hó thang kā góa chiok-hok , 20 Í-sat tùi i ê kiáⁿ kóng ,  Góa ê kiáⁿ ,  lí cháiⁿ-iūⁿ chiah khoài tit-tio̍h? I kóng ,  In-ūi lí ê Siōng-tè Iâ-hô-hoa hō͘ góa hó cho-gū lâi tit-tio̍h , 21 Í-sat kā Ngá-kok kóng ,  Góa ê kiáⁿ ah ,  lí kūn-óa-lâi ,  góa beh bong lí ,  khòaⁿ lí chin-chiàⁿ sī góa ê kiáⁿ Í-sò ,  á m̄-sī , 22 Ngá-kok chiū óa-kūn i ê lāu-pē Í-sat ;  i chiū bong i kóng ,  Siaⁿ ,  sī Ngá-kok ê siaⁿ ;  chhiú ,  sī Í-sò ê chhiú , 23 Í-sat hun-piat bōe bêng ,  in-ūi i ê chhiú ū mn̂g ,  chhin-chhiūⁿ i ê hiaⁿ Í-sò ê chhiú ;  chiū kā i chiok-hok , 24 Koh kóng ,  Lí chin-chiàⁿ sī góa ê kiáⁿ Í-sò mah? I kóng ,  Góa sī , 25 Í-sat kóng ,  Phâng-lâi hō͘ góa ,  góa beh chia̍h góa ê kiáⁿ só͘ tit-tio̍h ê iá-bī ,  hó thang kā lí chiok-hok ,  Chiū phâng hō͘ i ,  i chiū chia̍h ;  ia̍h phâng chiú hō͘ i ,  i chiū lim , 26 I ê lāu-pē Í-sat tùi i kóng ,  Góa ê kiáⁿ ,  chìn-chêng lâi chim góa , 27 I chiū chìn-chêng ,  chim i ê lāu-pē ;  i ê lāu-pē phīⁿ-tio̍h i ê saⁿ ê phang-bī ,  chiū kā i chiok-hok kóng:	Góa ê kiáⁿ ê phang-bī , 	Chhin-chhiūⁿ Iâ-hô-hoa sù-hok ê chhân ê phang-bī ; 28 Goān Siōng-tè siúⁿ-sù lí thiⁿ-téng ê kam-lō͘ ; 	Sè-chiūⁿ ê pûi-tōe , 	Gō͘-kak kap sin ê chiú chin-chōe ; 29 Chèng peh-sìⁿ ho̍k-sāi lí , 	Lia̍t-kok kūi-pài lí , 	Lí chòe lí hiaⁿ-tī ê chú , 	Lí ê lāu-bú ê kiáⁿ kūi-pài lí ; 	Chiù-chó͘ lí-ê siū chiù-chó͘ , 	Chiok-hok lí-ê tit-tio̍h hok-khì , 30 Í-sat kā Ngá-kok chiok-hok bêng-pe̍k ,  Ngá-kok tú-tú tùi i ê lāu-pē Í-sat hia chhut-lâi ,  i ê hiaⁿ Í-sò phah-la̍h tò-lâi , 31 I ia̍h chú hó ê bī-sò͘ ,  phâng-lâi hō͘ i ê lāu-pē ,  kóng ,  Góa ê pē ah ,  chhiáⁿ khí-lâi chia̍h kiáⁿ só͘ phah-tio̍h-ê ,  hó thang kā góa chiok-hok , 32 I ê lāu-pē Í-sat kā i kóng ,  Lí sī chī-chūi? I kóng ,  Góa sī lí ê kiáⁿ ,  chiū-sī lí ê tōa-kiáⁿ ,  Í-sò , 33 Í-sat tōa-kiaⁿ ,  ngia̍uh-ngia̍uh-chhoah ,  kóng ,  He sī chī-chūi ,  lí bē lâi ê tāi-seng ,  phâng i só͘ phah-tio̍h-ê lâi hō͘ góa ;  góa chia̍h i ,  kā i chiok-hok? i tek-khak beh tit-tio̍h hok-khì , 34 Í-sò thiaⁿ-kìⁿ lāu-pē ê ōe ,  khui-siaⁿ kiò-khó͘ tōa-khàu ;  tùi i ê lāu-pē kóng ,  Góa ê pē ah ,  góa ,  lí ia̍h tio̍h kā góa chiok-hok , 35 Í-sat kóng ,  Lí ê sió-tī ēng khúi-kè lâi ,  chhiúⁿ lí ê hok-hūn , 36 Í-sò kóng ,  I miâ-chòe Ngá-kok ,  kiám bô chin ha̍p mah? i khi-phiàn góa nn̄g-pái ;  chêng chhiúⁿ góa tōa-kiáⁿ ê bêng-hūn ;  lí khòaⁿ ,  taⁿ i koh chhiúⁿ góa ê hok-hūn ,  Koh kóng ,  Kiám bô lâu chi̍t-ê thang kā góa chiok-hok mah?37 Í-sat ìn Í-sò kóng ,  Góa í-keng li̍p i chòe lí ê chú ,  ia̍h chiong i ê chèng hiaⁿ-tī hō͘ i chòe lô͘-po̍k ;  ia̍h ēng gō͘-kak sin-chiú iúⁿ-chhī i ;  góa ê kiáⁿ ah ,  taⁿ góa iáu ōe kā lí chòe sím-mi̍h?38 Í-sò kā i ê lāu-pē kóng ,  Pē ah ,  lí ê chiok-hok kiám chí-ū chi̍t-pái mah? Góa ê pē ah ,  góa ,  lí ia̍h tio̍h kā góa chiok-hok , 39 Í-sò khui-siaⁿ thî-khàu ,  I ê lāu-pē Í-sat ìn i ,  kóng:	Lí só͘ khiā-khí-ê ,  beh ū sè-chiūⁿ ê pûi-tōe , 	Ia̍h ū thiⁿ-téng ê kam-lō͘ ; 40 Lí beh óa-khò to-kiàm tō͘-oa̍h ,  koh beh ho̍k-sāi lí ê sió-tī ; 	Kàu lí hùn-heng ê sî , 	Beh tùi lí ê ām-kún kùn-khui i ê gû-taⁿ , 41 Í-sò in-ūi i ê lāu-pē kā Ngá-kok chiok hok-khì ,  chiū oàn-hūn Ngá-kok ;  sim-lāi kóng ,  Ūi lāu-pē teng-iu ê sî kūn-lah ;  kàu hit-sî ,  góa beh thâi-sí góa ê sió-tī Ngá-kok , 42 Ū lâng chiong i ê tōa-kiáⁿ Í-sò ê ōe kā Lī-pek-ka kóng ;  i chiū chhe lâng khì kiò i ê sòe-kiáⁿ Ngá-kok lâi ,  kā i kóng ,  Lí ê hiaⁿ Í-sò beh thâi lí ,  lâi siau i ê hūn-khì , 43 Taⁿ góa ê kiáⁿ ,  lí tio̍h thiaⁿ góa ê ōe ;  khí-lâi ,  cháu khì Hap-lân ,  góa ê hiaⁿ La̍h-pan hia ; 44 kap i tiàm kúi-ji̍t ,  thèng-hāu lí ê hiaⁿ siū-khì siau , 45 Kàu lí ê hiaⁿ siū-khì soah ,  bōe kì-tit lí tùi i só͘ chòe ê sū ,  hit-sî góa chiū chhe lâng chhōa lí tùi hia tò-lâi ,  Góa siáⁿ-sū chi̍t-ji̍t sit-lo̍h lín nn̄g-lâng?46 Lī-pek-ka kā Í-sat kóng ,  Góa in-ūi chiah ê Hek-lâng ê cha-bó͘-kiáⁿ ,  liân sìⁿ-miā to m̄-ài ,  Siat-sú Ngá-kok iā chhōa chit só͘-chāi ê cha-bó͘-kiáⁿ chòe bó͘ ,  chhin-chhiūⁿ Hek-lâng ê cha-bó͘-kiáⁿ hit-khoán ,  góa oa̍h ū siáⁿ lō͘-ēng?
