1 Iâ-hô-hoa tùi Ná-a kóng ,  Lí kap lí choân-ke lóng tio̍h ji̍p tōa-chûn ;  in-ūi tī chit sè-tāi ê tiong-kan Góa khòaⁿ-kìⁿ lí tī Góa ê bīn-chêng sī gī-lâng , 2 Kìⁿ-nā chheng-khì ê cheng-siⁿ ,  lí tio̍h tòa chhit-chiah kang-ê ,  chhit-chiah bú-ê ;  bô chheng-khì ê cheng-siⁿ ,  lí tio̍h tòa chi̍t-chiah kang-ê ,  chi̍t-chiah bú-ê , 3 Thiⁿ-ni̍h ê chiáu iā tio̍h tòa ,  chhit-chiah kang-ê ,  chhit-chiah bú-ê ,  thang lâu in ê chéng oa̍h tī choân-tōe , 4 In-ūi koh kè chhit-ji̍t ,  Góa beh lo̍h-hō͘ tī tōe-chiūⁿ ,  sì-cha̍p ji̍t sì-cha̍p mî ;  chiong Góa só͘ chō ta̍k-hō ê oa̍h-mi̍h lóng tùi tōe-chiūⁿ châu-bia̍t , 5 Ná-a chiū chiàu Iâ-hô-hoa só͘ bēng-lēng i ê ,  it-chīn khì kiâⁿ , 6 Tng tōa-chúi hoàn-lām tī tōe chiūⁿ ê sî ,  Ná-a la̍k-pah hè , 7 Ná-a chiū kap i ê kiáⁿ ,  i ê bó͘ ,  i ê sim-pū ,  lóng ji̍p tōa-chûn ,  siám-pī tōa-chúi , 8 Chheng-khì ê cheng-siⁿ ,  kap bô chheng-khì ê cheng-siⁿ ,  pe-chiáu ,  kap tōe-chiūⁿ it-chhè ê thâng-thōa , 9 lóng chi̍t-tùi chi̍t-tùi ,  ū kang-ê ū bú-ê ,  kàu Ná-a hia ,  chìn-ji̍p tōa-chûn ,  chiàu Siōng-tè bēng-lēng Ná-a ê , 10 Kè hiah ê chhit-ji̍t tōa-chúi hoàn-lām tī tōe-chiūⁿ , 11 Tng Ná-a la̍k-pah hè ,  jī-ge̍h cha̍p-chhit ji̍t ,  hit-ji̍t chhim-ian ê chúi-goân lóng li̍h-khui ,  thiⁿ iā phòa-khiah , 12 Sì-cha̍p ji̍t sì-cha̍p mî lo̍h-hō͘ tī tōe-bīn-chiūⁿ , 13 Tú-tú hit-ji̍t Ná-a kap i ê kiáⁿ ,  Siám ,  Hâm ,  Ngá-hut ,  kap Ná-a ê bó͘ ,  kap i saⁿ ê sim-pū ,  lóng ji̍p tōa-chûn ; 14 in kap pah-siù kok chiàu i ê lūi ,  it-chhè ê cheng-siⁿ kok chiàu i ê lūi ,  it-chhè sô tī tōe-chiūⁿ ê thâng-thōa kok chiàu i ê lūi ,  it-chhè ū-si̍t-ê kok chiàu i ê lūi ,  it-chhè ê pe-chiáu kok chiàu i ê lūi ,  lóng-chóng chìn-ji̍p tōa-chûn , 15 Kìⁿ-nā jio̍k-thé lāi-bīn ū oa̍h-khì-ê ,  lóng chi̍t-tùi chi̍t-tùi ,  kàu Ná-a hia ,  ji̍p tōa-chûn , 16 Kìⁿ-nā ji̍p tōa-chûn-ê ,  sī ū kang ū bú ê jio̍k-thé ,  chiàu Siōng-tè só͘ bēng-lēng i-ê ;  Iâ-hô-hoa chiū kā i koaiⁿ-teh , 17 Chúi hoàn-lām tī tōe-chiūⁿ sì-cha̍p-ji̍t ;  chúi tiòng ná koâiⁿ ,  hō͘ tōa-chûn chhèng-phû ,  chûn chiū lī tōe , 18 Chúi-sè chin-tōa ,  tī tōe-chiūⁿ ti̍t-ti̍t tiòng-khí-lâi ;  chûn phiau-liû tī chúi-bīn , 19 Chúi-sè tī tōe-chiūⁿ ke̍k-kî tōa ;  thiⁿ-ē ê koâiⁿ-soaⁿ lóng hō͘ i im-ba̍t , 20 Chúi-sè pí soaⁿ ke-tiòng koâiⁿ cha̍p-gō͘ tiú ;  soaⁿ lóng hō͘ i im-ba̍t , 21 Kìⁿ-nā tī tōe-chiūⁿ ū jio̍k-thé ê tōng-bu̍t ,  chiū-sī pe-chiáu ,  cheng-siⁿ ,  cháu-siù ,  kap it-chhè sô tī tōe-chiūⁿ ê thâng-thōa ,  í-ki̍p só͘ ū ê chèng-lâng ,  lóng sí , 22 Kìⁿ-nā tī ta-tōe ū phīⁿ-khang chhoán-khùi ê seng-lêng lóng sí , 23 Kìⁿ-nā tōe-chiūⁿ it-chhè ê oa̍h-mi̍h lóng châu-bia̍t ;  lâng kap cheng-siⁿ ,  thâng-thōa ,  í-ki̍p thiⁿ-tiong ê pe-chiáu ,  in lóng tùi tōe-chiūⁿ siū châu-bia̍t ;  chí-ū Ná-a chham hiah-ê kap i tī chûn-ni̍h-ê lâu-teh , 24 Chúi-sè chin-tōa tī tōe-chiūⁿ ,  le̍k-kè chi̍t-pah gō͘-cha̍p-ji̍t , 
