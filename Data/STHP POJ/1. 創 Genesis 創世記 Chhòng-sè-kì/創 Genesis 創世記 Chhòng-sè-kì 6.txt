1 Lâng tī tōe-chiūⁿ ná khah-chōe ,  iā siⁿ cha-bó͘-kiáⁿ ê sî , 2 Siōng-tè ê kiáⁿ khòaⁿ-kìⁿ lâng ê cha-bó͘-kiáⁿ súi ,  chiū chiàu in só͘ ài ,  chhōa in chòe bó͘ , 3 Iâ-hô-hoa kóng ,  Lâng kì-jiân sio̍k tī jio̍k-thé ,  Góa ê Sîn bô beh éng-oán tiàm tī in ;  nā-sī in ê ji̍t-chí beh kàu chi̍t-pah jī-cha̍p nî , 4 Tī hit-sî ū tōa-hàn lâng tī tōe-bīn-chiūⁿ ;  āu-lâi Siōng-tè ê kiáⁿ kap lâng ê cha-bó͘-kiáⁿ tâng-pâng ,  in chiū siⁿ kiáⁿ ,  chiū-sī tùi kó͘-chá eng-hiông ū miâ-siaⁿ ê lâng , 5 Iâ-hô-hoa khòaⁿ-kìⁿ lâng tī tōe-chiūⁿ ,  chōe-ok chin tōa ,  sim-lāi só͘ siūⁿ ê liām-thâu ta̍k-ji̍t lóng sī pháiⁿ , 6 Iâ-hô-hoa thè-hóe I chō lâng tī sè-kan ;  sim-lāi iu-būn , 7 Iâ-hô-hoa kóng ,  Góa beh tùi tōe-chiūⁿ châu-bia̍t Góa só͘ chhòng-chō ê lâng ;  chiong lâng kap cháu-siù ,  thâng-thōa ,  pe-chiáu ,  lóng châu-bia̍t ;  in-ūi Góa chō in liáu ū thè-hóe , 8 Chí-ū Ná-a tit-tio̍h un-tián tī Iâ-hô-hoa ê bīn-chêng , 9 Ná-a ê sè-hē kì tī ē-tóe ,  Ná-a sī gī-lâng ;  tī hit sè-tāi ê tiong-kan sī oân-choân ê lâng ;  Ná-a kap Siōng-tè saⁿ-kap kiâⁿ , 10 Ná-a siⁿ saⁿ ê kiáⁿ ,  chiū-sī Siám ,  Hâm ,  Ngá-hut , 11 Sè-kài pāi-hoāi tī Siōng-tè ê bīn-chêng ;  sè-kài chhiong-móa kiông-pō , 12 Siōng-tè khòaⁿ sè-kài lóng pāi-hoāi ;  in-ūi kìⁿ ū jio̍k-thé-ê in tī sè-kài ê kiâⁿ-chòe lóng sī pāi-hoāi , 13 Siōng-tè tùi Ná-a kóng ,  Kìⁿ ū jio̍k-thé-ê Góa khòaⁿ in ê boa̍t-kî í-keng kàu ,  in-ūi in ê kiông-pō chhiong-móa tī sè-kài ;  lí khòaⁿ ,  Góa beh chiong in kap tōe chòe chi̍t-ē húi-bia̍t , 14 Lí tio̍h ēng chhêng-peh-chhâ chòe tōa-chûn ,  chûn-lāi tio̍h keh pâng-keng ,  lāi-gōa ēng le̍k-chhiⁿ-iû kô͘ i , 15 Tōa-chûn ê chō-hoat sī án-ni: tn̂g saⁿ-pah tiú ,  khoah gō͘-cha̍p tiú ,  koâiⁿ saⁿ-cha̍p tiú , 16 Chûn tio̍h chòe thang-á ,  koâiⁿ chi̍t tiú ;  mn̂g tio̍h hē tī chûn-piⁿ ;  chûn tio̍h chòe saⁿ-chân ,  hun siōng ,  tiong ,  hā , 17 Lí khòaⁿ ,  Góa ,  Góa beh hō͘ tōa chúi hoàn-lām tī tōe-chiūⁿ ,  lâi húi-bia̍t thiⁿ-ē kìⁿ-nā ū oa̍h-khì ê jio̍k-thé ;  kìⁿ-nā tī tōe-chiūⁿ-ê lóng ōe sí , 18 Chóng-sī Góa beh kap lí li̍p Góa ê iok ,  Lí kap lí ê kiáⁿ ,  lí ê bó͘ ,  lí ê sim-pū ,  lóng tio̍h ji̍p tōa-chûn , 19 Kìⁿ-nā ū oa̍h-khì ê jio̍k-thé ,  ta̍k-iūⁿ chi̍t-tùi ,  chi̍t-chiah kang-ê ,  chi̍t-chiah bú-ê ,  lí tio̍h tòa in ji̍p tōa-chûn ,  kap lí saⁿ-kap pó-choân oa̍h-miā , 20 Pe-chiáu kok chiàu i ê lūi ,  cheng-siⁿ kok chiàu i ê lūi ,  tōe-chiūⁿ ê thâng-thōa kok chiàu i ê lūi ,  ta̍k-iūⁿ chi̍t-tùi beh kàu lí hia lâi pó-choân in ê oa̍h-miā , 21 Lí tio̍h the̍h ta̍k-iūⁿ ê chia̍h-mi̍h chek-chū-teh ,  thang chòe lí kap in ê chia̍h-mi̍h , 22 Ná-a chiū án-ni kiâⁿ ;  chiàu Siōng-tè lóng-chóng só͘ bēng-lēng-ê khì kiâⁿ , 
