1 Hit-sî Iû-tāi lī-khui i ê hiaⁿ-tī ,  lo̍h-khì kàu chi̍t ê A-tō͘-lân lâng ,  miâ chòe Hi-la̍h ê ke ; 2 Iû-tāi tī-hia khòaⁿ-kìⁿ chi̍t ê Ka-lâm lâng ,  miâ-kiò Su-a ê cha-bó͘-kiáⁿ ;  chiū chhōa i ,  kap i tâng-pâng , 3 I chiū hoâi-īn siⁿ-kiáⁿ ;  Iû-tāi chiū kā i hō miâ chòe Jíⁿ , 4 I koh hoâi-īn siⁿ-kiáⁿ ;  lāu-bú kā i hō miâ Gô-lâm , 5 I iū-koh siⁿ-kiáⁿ ,  kā i hō-miâ Sī-la̍h ;  i siⁿ Sī-la̍h ê sî ,  Iû-tāi tú-á tī Ki-sek , 6 Iû-tāi kā i ê tōa-kiáⁿ Jíⁿ chhōa-bó͘ ,  miâ-kiò Tha-má , 7 Iû-tāi ê tōa-kiáⁿ Jíⁿ kiâⁿ-pháiⁿ tī Iâ-hô-hoa ê bīn-chêng ;  Iâ-hô-hoa chiū hō͘ i sí , 8 Iû-tāi kā Gô-lâm kóng ,  Lí tio̍h kap lí ê hiaⁿ-só tâng-pâng ,  tùi i lâi chīn lí chòe sió-tī ê pún-hūn ,  kā lí ê hiaⁿ li̍p hō͘-sû , 9 Gô-lâm chai só͘ siⁿ ê kiáⁿ bô kui tī i ka-kī ;  só͘-í tâng-pâng ê sî ,  ûi-siat tī tōe-ni̍h ,  bián-tit hō͘ i ê hiaⁿ ū hō͘-sû , 10 I ê só͘-chòe ,  Iâ-hô-hoa khòaⁿ chòe pháiⁿ ;  hō͘ i iā sí , 11 Iû-tāi sim-lāi kóng ,  Kiaⁿ-liáu Sī-la̍h ia̍h sí ,  chhin-chhiūⁿ i nn̄g ê hiaⁿ chi̍t-iūⁿ ;  chiū tùi i ê sim-pū Tha-má kóng ,  Lí khì tòa lín lāu-pē ê ke chiú-kóaⁿ ,  thèng-hāu góa ê kiáⁿ Sī-la̍h tióng-sêng ,  Tha-má chiū tò-khì ,  tòa tī in lāu-pē ê ke , 12 Kè kú-kú ,  Iû-tāi ê bó͘ Su-a ê cha-bó͘-kiáⁿ sí ;  Iû-tāi siū an-ùi ;  chiū kap i ê pêng-iú A-tō͘-lân lâng Hi-la̍h chiūⁿ-khì Têng-ná ,  kàu i chián iûⁿ-mn̂g ê lâng hia , 13 Ū lâng kā Tha-má kóng ,  Lín ta-koaⁿ chiūⁿ-khì Têng-ná ,  chián i ê iûⁿ ê mn̂g , 14 Tha-má khòaⁿ-kìⁿ Sī-la̍h í-keng tióng-sêng ,  iáu bô chhōa i chòe-bó͘ ;  chiū thǹg i chiú-kóaⁿ ê saⁿ ,  ēng phè tà-bīn ,  koh moa sin-thé ;  chē tī Têng-ná ê lō͘ ,  I-ná-ìn mn̂g-kháu , 15 Iû-tāi khòaⁿ-kìⁿ i ,  lia̍h-chòe sī chhiong-ki ,  in-ūi i ū tà-bīn , 16 Chiū oat-khì lō͘-piⁿ chiū-kūn i ;  kóng ,  Lâi ,  hō͘ góa kap lí saⁿ-kap khùn ;  in-ūi m̄-chai sī i ê sim-pū ;  ìn kóng ,  Lí beh kap góa khùn ,  beh ēng sím-mi̍h hō͘ góa?17 Iû-tāi kóng ,  Góa tùi iûⁿ-kûn-lāi lia̍h chi̍t chiah soaⁿ-iûⁿ-á ,  kià-lâi hō͘ lí ,  Kóng ,  Lí beh ēng mi̍h hō͘ góa chòe chún-tǹg ,  thèng-hāu lí kià-lâi mah?18 Iû-tāi kóng ,  Góa tio̍h sím-mi̍h hō͘ lí chòe chún-tǹg? I chiū kóng ,  Lí ê ìn ,  lí ê tòa ,  kap lí chhiú-ni̍h ê koáiⁿ-á ;  chiū hō͘ i ,  kap i khùn ;  i chiū tùi Iû-tāi hoâi-īn , 19 Tha-má khí-lâi khì ;  thǹg i ê phè ,  iû-goân chhēng i chiú-kóaⁿ ê saⁿ , 20 Iû-tāi thok i ê pêng-iú A-tō͘-lân lâng sàng chi̍t chiah soaⁿ-iûⁿ-á ,  beh tùi hit ê hū-jîn-lâng ê chhiú the̍h chún-tǹg ;  chhē i bōe tio̍h , 21 Chiū mn̄g hit só͘-chāi ê lâng kóng ,  I-ná-ìn lō͘-piⁿ ê chhiong-ki tī tah-lo̍h? in kóng ,  chit-ūi bô chhiong-ki , 22 I tò-khì kìⁿ Iû-tāi kóng ,  Góa chhē i bô ;  hit-ūi ê lâng ia̍h kóng ,  Chit-ūi bô chhiong-ki , 23 Iû-tāi kóng ,  Kù-chāi i the̍h-khì ,  bián-tit lán kiàn-siàu ;  lí khòaⁿ ,  góa í-keng chiong chit chiah soaⁿ-iûⁿ-á sàng i ,  lí kéng-jiân chhē i bô , 24 Iok-lio̍k kè saⁿ-ge̍h-ji̍t ,  ū lâng kā Iû-tāi kóng ,  Lí ê sim-pū Tha-má chòe chhiong-ki ;  koh in-ūi kiâⁿ-îm ,  sòa ū sin-īn ,  Iû-tāi kóng ,  Kā i thoa-chhut-lâi sio , 25 Tha-má hō͘ lâng thoa-chhut-lâi ê sî ,  chiū chhe lâng khì kìⁿ i ê ta-koaⁿ kóng ,  Chiah ê mi̍h sī chī-chūi ê ,  góa chiū-sī tùi i lâi hoâi-īn , 26 Koh kóng ,  Chhiáⁿ lí jīn ,  khòaⁿ chit ê ìn kap tòa kap koáiⁿ-á sī chī-chūi ê ,  Iû-tāi jīn-tit ,  chiū kóng ,  I pí góa khah ū-gī ;  in-ūi góa bô chiong i kè hō͘ góa ê kiáⁿ Sī-la̍h ;  tùi hit-tia̍p Iû-tāi bô koh chhin-kūn i , 27 Tha-má tit-beh siⁿ ê sî ,  chai i pak-tó͘-lāi sī siang-ê , 28 Teh siⁿ ê sî ,  chi̍t ê gín-á chhun chi̍t ki chhiú chhut-lâi ;  khioh-chiá the̍h âng-sòaⁿ pa̍k tī i ê chhiú kóng ,  Chit-ê sī tāi-seng chhut-ê , 29 Āu-lâi i ê chhiú kiu-ji̍p-khì ;  tē-jī-ê chhut-sì ;  khioh-chiá kóng ,  Lí siáⁿ-sū chông-chhut-lâi? chit ê piak-phòa sī ūi-tio̍h lí ;  só͘-í kā i hō-miâ chòe Hoat-le̍k-su , 30 Āu-lâi hit-ê ,  chhiú pa̍k âng-sòaⁿ-ê ,  ia̍h siⁿ-chhut-lâi ;  chiū hō i ê miâ chòe Siā-la̍h , 
