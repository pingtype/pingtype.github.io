1 Iâ-hô-hoa chiàu I chêng ê ōe koàn-kò͘ Sat-la̍h ;  tùi án-ni Iâ-hô-hoa chiàu I só͘ kóng-ê kā Sat-la̍h chòe-chiâⁿ , 2 A-pek-la̍h-hán nî-lāu ê sî ,  Sat-la̍h hoâi-īn ;  kàu Siōng-tè tùi i kóng ê ji̍t-kî ,  chiū kā i siⁿ chi̍t ê kiáⁿ , 3 A-pek-la̍h-hán kā Sat-la̍h só͘ siⁿ ê kiáⁿ ,  hō miâ kiò Í-sat , 4 Í-sat chhut-sì poeh-ji̍t ,  A-pek-la̍h-hán chiàu Siōng-tè só͘ hoan-hù-ê ,  kā i ê kiáⁿ kiâⁿ kat-lé , 5 I ê kiáⁿ Í-sat chhut-sì ê sî ,  A-pek-la̍h-hán chi̍t-pah hè , 6 Sat-la̍h kóng ,  Siōng-tè hō͘ góa hoaⁿ-hí chhiò ;  kìⁿ-nā thiaⁿ-kìⁿ-ê ,  beh kap góa tâng hoaⁿ-hí chhiò , 7 Koh kóng ,  Chī-chūi ōe tāi-seng kā A-pek-la̍h-hán kóng ,  Sat-la̍h beh hō͘ eⁿ-á suh-leng? in-ūi tī i nî-lāu ê sî ,  góa kā i siⁿ chi̍t ê kiáⁿ , 8 Gín-á chiām-chiām tōa ,  chiū tn̄g-leng ;  Í-sat tn̄g-leng ê ji̍t ,  A-pek-la̍h-hán pâi-siat tōa iân-sia̍h , 9 Tng-sî Ai-ki̍p lâng Hā-kah kā A-pek-la̍h-hán só͘ siⁿ ê kiáⁿ teh léng-chhiò ,  hō͘ Sat-la̍h khòaⁿ-kìⁿ ; 10 chiū tùi A-pek-la̍h-hán kóng ,  Tio̍h kóaⁿ-chhut chit ê lú-pī kap i ê kiáⁿ ;  in-ūi lú-pī ê kiáⁿ bōe-thang kap góa ê kiáⁿ Í-sat tâng chòe hō͘-sû , 11 A-pek-la̍h-hán in-ūi i ê kiáⁿ ê iân-kò͘ put-chí iu-būn , 12 Siōng-tè kā A-pek-la̍h-hán kóng ,  Lí m̄-thang ūi-tio̍h chit ê gín-á í-ki̍p lí ê lú-pī iu-būn ;  kìⁿ-nā Sat-la̍h tùi lí kóng ê ,  lí lóng tio̍h thiaⁿ ;  in-ūi tùi Í-sat siⁿ-ê ,  chiah beh chheng-chòe lí ê hō͘-è , 13 Lūn-kàu lú-pī ê kiáⁿ ,  Góa ia̍h beh hō͘ i chiâⁿ-chòe chi̍t-kok ,  in-ūi i ia̍h sī lí siⁿ-ê , 14 A-pek-la̍h-hán chá-chá khí-lâi ,  the̍h piáⁿ kap chi̍t phê-tē ê chúi hō͘ Hā-kah ;  hē tī i ê keng-thâu-téng ;  liân gín-á sòa kah i khì ;  i chiū khì ,  kàu Pia̍t-sī-pa ê khòng-iá chiū kiâⁿ bô lō͘ , 15 Phê-tē lāi ê chúi ēng-liáu ,  Hā-kah chiū chiong gín-á pàng tī sòe châng chhiū kha , 16 Pún-sin kiâⁿ-khui ,  iok-lio̍k cho̍h chi̍t ki chìⁿ ê hn̄g ,  saⁿ-tùi-bīn teh chē ;  kóng ,  Góa put-jím khòaⁿ gín-á sí ;  chiū saⁿ-tùi-bīn chē ,  chhut-siaⁿ tōa thî-khàu , 17 Siōng-tè thiaⁿ-kìⁿ gín-á ê siaⁿ ;  Siōng-tè ê sù-chiá tùi thiⁿ-ni̍h kiò Hā-kah kóng ,  Hā-kah ,  lí ū sím-mi̍h tāi-chì? m̄-bián kiaⁿ ;  Siōng-tè í-keng thiaⁿ-kìⁿ gín-á tī-hia ê siaⁿ , 18 Khí-lâi ,  ia̍h hō͘ gín-á khí-lâi ,  khan tī lí ê chhiú ;  Góa beh hō͘ i chiâⁿ-chòe tōa-kok , 19 Siōng-tè khui i ê ba̍k-chiu ,  i chiū khòaⁿ-kìⁿ chúi-chíⁿ ;  chiū chiong phê-tē khì ji̍p-chúi kàu móa-móa ,  sòa hō͘ gín-á lim , 20 Siōng-tè kap gín-á tī-teh ,  i chiū chiām-chiām tōa ;  tiàm tī khòng-iá ,  chiâⁿ-chòe siā-chìⁿ ê lâng , 21 I khiā-khí tī Pa-lân ê khòng-iá ;  i ê lāu-bú tùi Ai-ki̍p tōe kā i chhōa chi̍t ê bó͘ , 22 Tng hit-sî A-pí-bí-le̍k ,  kap i ê kun-tiúⁿ Hui-kok ,  tùi A-pek-la̍h-hán kóng ,  Kìⁿ-nā lí só͘ kiâⁿ ê sū ,  Siōng-tè kap lí tī-teh , 23 Taⁿ lí tī-chia tio̍h kí Siōng-tè kap góa chiù-chōa ,  m̄-thang khi-hū góa ,  kap góa ê kiáⁿ ,  í-ki̍p góa ê sun ;  góa àn-cháiⁿ-iūⁿ hó khoán-thāi lí ,  lí ia̍h tio̍h chiàu án-ni khoán-thāi góa ,  í-ki̍p lí só͘ kià-ku ê tōe-hng , 24 A-pek-la̍h-hán kóng ,  Góa beh chiù-chōa , 25 Chêng A-pí-bí-le̍k ê lô͘-po̍k pà-chiàm chi̍t kháu chúi-chíⁿ ,  A-pek-la̍h-hán ūi chit ê sū hiâm A-pí-bí-le̍k , 26 A-pí-bí-le̍k kóng ,  Chī-chūi chòe chit ê tāi-chì ,  góa m̄-chai ;  lí ia̍h bē ū kā góa kóng ,  kàu kin-á-ji̍t góa chiah thiaⁿ-kìⁿ , 27 A-pek-la̍h-hán chiong iûⁿ kap gû hō͘ A-pí-bí-le̍k ;  nn̄g-lâng chiū saⁿ-kap li̍p-iok , 28 A-pek-la̍h-hán chiong chhit chiah bú ê iûⁿ-ko lēng-gōa pàng tī chi̍t só͘-chāi , 29 A-pí-bí-le̍k mn̄g A-pek-la̍h-hán kóng ,  Lí chiong chhit chiah bú ê iûⁿ-ko lēng-gōa pàng tī chi̍t só͘-chāi ,  sī sím-mi̍h ì-sù?30 Ìn kóng ,  Lí tio̍h tùi góa ê chhiú siu chí chhit chiah bú ê iûⁿ-ko ,  chòe góa khui chit kháu chíⁿ ê chèng-kù , 31 Só͘-í miâ hit só͘-chāi kiò Pia̍t-sī-pa ,  in-ūi in nn̄g-lâng tī-hia ū chiù-chōa , 32 In tī Pia̍t-sī-pa li̍p-iok ;  A-pí-bí-le̍k chiū kap i ê kun-tiúⁿ Hui-kok khí-sin tò-khì Hui-lī-sū tōe , 33 A-pek-la̍h-hán tī Pia̍t-sī-pa chai chi̍t châng sûi-si-liú chhiū ;  koh tī-hia kiû-kiò Iâ-hô-hoa éng-éng tī-teh Siōng-tè ê miâ , 34 A-pek-la̍h-hán tī Hui-lī-sū lâng ê tōe kià-ku chōe-chōe ji̍t , 
