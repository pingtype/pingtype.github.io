1 A-pek-la̍h-hán tùi-hia chām-chām ǹg lâm-hng sóa-khì ;  tòa tī Ka-te-su kap Su-jíⁿ ê tiong-kan ,  kià-ku tī Ki-la̍h-jíⁿ , 2 A-pek-la̍h-hán kóng kàu i ê bó͘ Sat-la̍h ,  chiū kóng ,  Sī góa ê sió-bē ;  Ki-la̍h-jíⁿ ông A-pí-bí-le̍k chhe lâng chiong Sat-la̍h chhōa-khì , 3 Mî-sî ,  bîn-bāng-tiong ,  Siōng-tè lâi kā A-pí-bí-le̍k kóng ,  Lí sī kai sí ê lâng ,  in-ūi lí só͘ chhōa hit ê hū-jîn-lâng sī lâng ê bó͘ , 4 A-pí-bí-le̍k iáu-bē chhin-kūn i ,  chiū kóng ,  Chú ah ,  kiâⁿ-gī ê peh-sìⁿ ,  Lí ia̍h beh bia̍t i mah?5 Hit-lâng kiám m̄-sī pún-sin tùi góa kóng ,  I sī góa ê sió-bē mah? Chiū hū-jîn-lâng ia̍h pún-sin kóng ,  I sī góa ê hiaⁿ ;  góa chòe chit ê sū ,  sī sim toan-chèng ,  chhiú chheng-khì , 6 Siōng-tè tī bāng-tiong tùi i kóng ,  Góa pún chai lí chòe chit ê sū ,  sī sim-tiong toan-chèng ;  Góa chiah chó͘-tòng lí ,  bián-tit lí tek-chōe Góa ;  só͘-í Góa bô iông-ún lí bong-tio̍h i , 7 Taⁿ lí tio̍h chiong chit lâng ê bó͘ hêng-i ,  in-ūi i sī sian-ti ;  i beh thòe lí kî-tó ,  lí chiah ōe oa̍h ;  lí nā m̄ hêng-i ,  lí tio̍h chai ,  lí kap lí só͘ ū ê lâng lóng tit-beh sí , 8 A-pí-bí-le̍k thàu-chá khí-lâi ,  kiò chèng lô͘-po̍k lâi ,  chiong chiah ê tāi-chì lóng kóng hō͘ in thiaⁿ ;  hiah ê lâng lóng chin kiaⁿ , 9 A-pí-bí-le̍k kiò A-pek-la̍h-hán lâi ,  tùi i kóng ,  Lí tùi goán só͘ kiâⁿ-ê sī sím-mi̍h sū? góa ū sím-mi̍h tek-chōe lí ,  lí kéng-jiân hō͘ góa kap góa kok-lāi ê lâng hām-lo̍h tāng-chōe? lí tùi góa kiâⁿ m̄ eng-kai kiâⁿ ê sū , 10 A-pí-bí-le̍k koh tùi A-pek-la̍h-hán kóng ,  Lí khòaⁿ-kìⁿ sím-mi̍h ,  chiah chòe chit ê sū?11 A-pek-la̍h-hán kóng ,  Góa phah-sǹg chit só͘-chāi ê lâng lóng bô kiaⁿ Siōng-tè ;  in beh ūi-tio̍h góa ê bó͘ ê iân-kò͘ thâi-sí góa , 12 Koh i ia̍h si̍t-chāi sī góa ê sió-bē ,  siâng-pē koh-bú ,  āu-lâi chòe góa ê bó͘ , 13 Tng Siōng-tè kah góa lī-khui lāu-pē ê ke ,  sì-kòe kiâⁿ ê sî ,  góa kā i kóng ,  chiong-lâi lán só͘ kàu ê só͘-chāi ,  chhiáⁿ lí chheng góa kóng ,  I sī góa ê hiaⁿ ;  che chiū-sī lí khoán-thāi góa ê un , 14 A-pí-bí-le̍k chiong iûⁿ ,  gû ,  lô͘-po̍k ,  lú-pī ,  hō͘ A-pek-la̍h-hán ;  koh chiong i ê bó͘ Sat-la̍h hêng-i , 15 A-pí-bí-le̍k koh kóng ,  Lí khòaⁿ ,  góa ê tōe lóng tī lí ê bīn-chêng ,  lí thang sûi-ì khiā-khí , 16 Koh kā Sat-la̍h kóng ,  Góa hō͘ lí ê hiaⁿ chi̍t chheng gûn ,  kā lí tùi choân-ke chòe jia ba̍k-chiu-ê ;  taⁿ lí tī it-chhè lóng bô put-sī , 17 A-pek-la̍h-hán kî-tó Siōng-tè ;  Siōng-tè chiū i-hó A-pí-bí-le̍k kap i ê bó͘ kap lú-pī ,  in chiū ōe siⁿ kiáⁿ , 18 In-ūi Iâ-hô-hoa ūi-tio̍h A-pek-la̍h-hán ê bó͘ Sat-la̍h ê iân-kò͘ ,  í-keng hō͘ A-pí-bí-le̍k ke-lāi ê hū-jîn-lâng bōe-ōe siⁿ-kiáⁿ , 
