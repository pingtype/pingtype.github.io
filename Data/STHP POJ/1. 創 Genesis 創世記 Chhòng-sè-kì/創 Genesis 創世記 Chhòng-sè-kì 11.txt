1 Hit-sî thiⁿ-ē ê kháu-im ,  giân-gú ,  lóng chi̍t-iūⁿ , 2 In sóa-khì tang-sì ê sî-chūn ,  tī Sī-ná tōe tú-tio̍h chi̍t-phiàn ê pîⁿ-iûⁿ ,  chiū tòa tī-hia , 3 In tāi-ke chham-siông kóng ,  Lâi ah ,  lán tio̍h chòe chng ,  sio hō͘ i se̍k ,  In ū chng thang thòe chio̍h ,  koh ū chio̍h-iû thang thòe he-thô͘ , 4 Koh kóng ,  Lâi ah ,  lán tio̍h khí siâⁿ kap thah ,  thah-téng tú-thiⁿ ,  ūi lán li̍p chi̍t ê miâ ,  bián-tit lán sì-sòaⁿ tī choân-tōe , 5 Iâ-hô-hoa kàng-lîm ,  beh khòaⁿ sè-kan lâng só͘ khí ê siâⁿ kap thah , 6 Iâ-hô-hoa kóng ,  Khòaⁿ ah ,  chiah ê peh-sìⁿ lóng ha̍p-it ,  giân-gú ia̍h chi̍t-iūⁿ ;  hiān-kim í-keng khí-chhiú chòe chit ê sū ;  í-āu in só͘ beh chòe ê ,  bô chi̍t-hāng ōe kìm-chí , 7 Lâi ah ,  lán lo̍h-lâi-khì ,  tī-hia phah-loān in ê kháu-im ,  hō͘ in ê giân-gú tāi-ke bōe siong-thong , 8 Tùi án-ni ,  Iâ-hô-hoa hō͘ in tùi-hia sì-sòaⁿ tī choân-tōe ;  in chiū thêng-kang ,  bô khí hit ê siâⁿ , 9 Só͘-í hit ê siâⁿ miâ-kiò Pa-pia̍t ,  in-ūi Iâ-hô-hoa tī-hia phah-loān thiⁿ-ē ê giân-gú ;  Iâ-hô-hoa hō͘ lâng tùi-hia sì-sòaⁿ tī choân-tōe-chiūⁿ , 10 Siám ê sè-hē kì tī ē-tóe ,  Siám chi̍t-pah hè ,  tōa-chúi í-āu nn̄g-nî siⁿ A-hoat-sat , 11 Siám siⁿ A-hoat-sat liáu-āu ,  iáu oa̍h gō͘-pah nî ,  koh ū siⁿ kiáⁿ cha-bó͘-kiáⁿ , 12 A-hoat-sat saⁿ-cha̍p gō͘ hè siⁿ Sa-la̍h , 13 A-hoat-sat siⁿ Sa-la̍h liáu-āu ,  iáu oa̍h sì-pah liân saⁿ nî ,  koh ū siⁿ kiáⁿ cha-bó͘-kiáⁿ , 14 Sa-la̍h saⁿ-cha̍p hè siⁿ Hi-pek , 15 Sa-la̍h siⁿ Hi-pek liáu-āu ,  iáu oa̍h sì-pah liân saⁿ nî ,  koh ū siⁿ kiáⁿ cha-bó͘-kiáⁿ , 16 Hi-pek saⁿ-cha̍p-sì hè siⁿ Hoat-le̍k  , 17 Hi-pek siⁿ Hoat-le̍k liáu-āu ,  iáu oa̍h sì-pah saⁿ-cha̍p nî ,  koh ū siⁿ kiáⁿ cha-bó͘-kiáⁿ , 18 Hoat-le̍k saⁿ-cha̍p hè siⁿ La̍h-ngô͘ , 19 Hoat-le̍k siⁿ La̍h-ngô͘ liáu-āu ,  iáu oa̍h nn̄g-pah liân káu nî ,  koh ū siⁿ kiáⁿ cha-bó͘-kiáⁿ , 20 La̍h-ngô͘ saⁿ-cha̍p jī hè siⁿ Se-lo̍k , 21 La̍h-ngô͘ siⁿ Se-lo̍k liáu-āu ,  iáu oa̍h nn̄g-pah liân chhit nî ,  koh ū siⁿ kiáⁿ cha-bó͘-kiáⁿ , 22 Se-lo̍k saⁿ-cha̍p hè siⁿ Ná-ho̍k , 23 Se-lo̍k siⁿ Ná-ho̍k liáu-āu ,  iáu oa̍h nn̄g-pah nî ,  koh ū siⁿ kiáⁿ cha-bó͘-kiáⁿ , 24 Ná-ho̍k jī-cha̍p káu hè siⁿ Tha-la̍h , 25 Ná-ho̍k siⁿ Tha-la̍h liáu-āu ,  iáu oa̍h chi̍t-pah cha̍p-káu nî ,  koh ū siⁿ kiáⁿ cha-bó͘-kiáⁿ , 26 Tha-la̍h chhit-cha̍p hè siⁿ A-pek-lân ,  Ná-ho̍k ,  Hap-lân , 27 Tha-la̍h ê sè-hē kì tī ē-tóe ,  Tha-la̍h siⁿ A-pek-lân ,  Ná-ho̍k ,  Hap-lân ;  Hap-lân siⁿ Lô-tek , 28 Hap-lân sí tī i ê lāu-pē Tha-la̍h ê bīn-chêng ,  tī i ê pún-tōe Ka-le̍k-tí ê Jíⁿ siâⁿ , 29 A-pek-lân ,  Ná-ho̍k ,  kok ū chhōa-bó͘ ,  A-pek-lân ê bó͘ miâ kiò Sat-lāi ;  Ná-ho̍k ê bó͘ miâ-kiò Bi̍t-ka ,  sī Hap-lân ê cha-bó͘-kiáⁿ ;  Hap-lân sī Bi̍t-ka ê lāu-pē ,  ia̍h sī Í-sū-ka ê lāu-pē , 30 Sat-lāi bô hoâi-īn ,  bô kiáⁿ , 31 Tha-la̍h chhōa i ê kiáⁿ A-pek-lân ,  kap i ê sun Lô-tek ,  chiū-sī Hap-lân ê kiáⁿ ,  í-ki̍p i ê sim-pū Sat-lāi ,  chiū-sī i ê kiáⁿ A-pek-lân ê bó͘ ,  in saⁿ-kap chhut Ka-le̍k-tí ê Jíⁿ siâⁿ ;  beh khì Ka-lâm tōe ;  in kàu Hap-lân chiū tòa tī-hia , 32 Tha-la̍h hióng-siū nn̄g-pah liân gō͘ hè ;  Tha-la̍h sí tī Hap-lân , 
