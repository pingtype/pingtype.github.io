1 A-pek-la̍h-hán hè-siū tn̂g ,  nî-lāu ;  Iâ-hô-hoa tī it-chhè ê sū lóng sù-hok hō͘ A-pek-la̍h-hán , 2 A-pek-la̍h-hán tùi i ke-lāi koán-lí choân-gia̍p ê lāu lô͘-po̍k kóng ,  Chhiáⁿ chiong lí ê chhiú hē tī góa ê tōa-thúi-ē , 3 góa beh kah lí kí Iâ-hô-hoa ,  chiū-sī thiⁿ ê Siōng-tè ,  tōe ê Siōng-tè ,  lâi chiù-chōa ,  góa khiā-khí Ka-lâm lâng ê tiong-kan ,  lí m̄-thang kā góa ê kiáⁿ chhōa in ê cha-bó͘-kiáⁿ chòe bó͘ , 4 Lí tio̍h khì góa ê pún-tōe pún-cho̍k ,  kā góa ê kiáⁿ Í-sat chhōa chi̍t ê bó͘ , 5 Lô͘-po̍k ìn i kóng ,  Siat-sú cha-bó͘-gín-á m̄-khéng tè góa lâi chit só͘-chāi ,  góa chiū tio̍h chiong lí ê kiáⁿ tòa tò-khì lí só͘ tùi hia chhut-lâi ê tōe mah?6 A-pek-la̍h-hán kā i kóng ,  Lí tio̍h kín-sīn ,  m̄-thang chhōa góa ê kiáⁿ tò-khì hia ; 7 thiⁿ ê Siōng-tè ,  Iâ-hô-hoa ,  bat chhōa góa lī-khui lāu-pē ê ke ,  kap pún-cho̍k ê tōe ,  tùi góa kóng-ōe ,  ia̍h tùi góa chiù-chōa kóng ,  Góa beh chiong chit ê tōe siúⁿ-sù lí ê hō͘-è ;  I beh chhe I ê sù-chiá tī lí ê bīn-chêng ;  lí chiū thang tùi hia kā góa ê kiáⁿ chhōa chi̍t ê bó͘ , 8 Siat-sú cha-bó͘-gín-á m̄-khéng tè lí lâi ,  góa kah lí chiù ê chōa chiū kap lí bô kan-sia̍p ;  to̍k-to̍k m̄-thang tòa góa ê kiáⁿ tò-khì hia , 9 Lô͘-po̍k chiū chiong i ê chhiú hē tī chú-lâng A-pek-la̍h-hán ê tōa-thúi-ē ;  ūi-tio̍h chit ê sū tùi i chiù-chōa , 10 Hit ê lô͘-po̍k tùi i chú-lâng ê lo̍k-tô-tiong ,  chhú cha̍p-chiah lo̍k-tô ,  sòa tòa i chú-lâng ta̍k-iūⁿ ê châi-pó ;  khí-sin khì Bí-só͘-pho-tāi-bí ,  kàu Ná-ho̍k ê siâⁿ , 11 Ji̍t beh àm ,  chèng cha-bó͘-gín-á chhut-lâi chhiūⁿ chúi ;  i chiū hō͘ lo̍k-tô kūi tī siâⁿ-gōa ê chíⁿ-piⁿ , 12 I kóng ,  Góa ê chú-lâng A-pek-la̍h-hán ê Siōng-tè Iâ-hô-hoa ah ,  kiû Lí si-un hō͘ góa ê chú-lâng A-pek-la̍h-hán ,  hō͘ góa kin-á-ji̍t ū hó cho-gū , 13 Góa taⁿ khiā tī chíⁿ-piⁿ ,  siâⁿ-lāi lâng ê cha-bó͘-gín-á teh chhut-lâi chhiūⁿ chúi ; 14 góa beh tùi chi̍t ê cha-bó͘-gín-á kóng ,  Chhiáⁿ pàng-lo̍h lí ê chúi-pân ,  hō͘ góa lim chúi ;  i nā kóng ,  Chhiáⁿ lim ,  góa ia̍h beh hō͘ lí ê lo̍k-tô lim ;  goān hit ê cha-bó͘-gín-á sī Lí só͘ tiāⁿ-tio̍h hō͘ lí ê lô͘-po̍k Í-sat chòe-bó͘ ;  án-ni ,  góa chiū chai Lí si-un hō͘ góa ê chú-lâng , 15 Ōe iáu kóng bē soah ,  Lī-pek-ka keng-thâu pē chúi-pân chhut-lâi ,  i sī Pí-thó͘-lī siⁿ-ê ;  Pí-thó͘-lī sī A-pek-la̍h-hán ê sió-tī Ná-ho̍k ê bó͘ Bi̍t-ka ê kiáⁿ , 16 Hit ê cha-bó͘-gín-á bīn-māu ke̍k-kî súi ,  iáu sī chāi-sek-lú ,  ia̍h bē-bat ū lâng chhin-kūn i ;  i lo̍h-khì chíⁿ-piⁿ ,  chhiūⁿ-móa i ê pân chiū khí-lâi , 17 Lô͘-po̍k cháu chìn-chêng ngiâ-chih i kóng ,  Kiû lí chiong pân-lāi ê chúi tām-po̍h-á góa lim , 18 Cha-bó͘-gín-á kóng ,  Góa ê chú ,  chhiáⁿ lim ;  chiū kóaⁿ-kín pàng chúi-pân lo̍h-lâi ,  khòa tī chhiú-ni̍h ,  hō͘ i lim , 19 Hō͘ i lim bêng-pe̍k ,  koh kóng ,  Góa ia̍h beh kā lí ê lo̍k-tô chhiūⁿ chúi ,  hō͘ in lim kàu-gia̍h , 20 I chiū kóaⁿ-kín chiong pân-lāi ê chúi piàⁿ tī chô-ni̍h ;  koh cháu kàu chíⁿ-ni̍h chhiūⁿ chúi chiū kā i só͘ ū ê lo̍k-tô chhiūⁿ , 21 Hit ê lâng chù-ba̍k khòaⁿ-i ,  tiām-tiām bô kóng-ōe ,  ài chai Iâ-hô-hoa siúⁿ-sù i sūn-sū ê lō͘ á-bô , 22 Lo̍k-tô lim bêng-pe̍k ,  hit-lâng chiū the̍h chi̍t ê kim-khoân ,  tāng pòaⁿ sià-khek-le̍k ,  nn̄g ê kim chhiú-khoân ,  tāng cha̍p sià-khek-le̍k hō͘ hit ê cha-bó͘-gín-á ; 23 kóng ,  Lí sī chī-chūi ê cha-bó͘-kiáⁿ? chhiáⁿ kā góa kóng ;  lín lāu-pē ê ke ,  ū só͘-chāi thang hō͘ goán hioh á-bô?24 I chiū kā i kóng ,  Góa sī Bi̍t-ka tùi Ná-ho̍k só͘ siⁿ ê kiáⁿ ,  Pí-thó͘-lī ê cha-bó͘-kiáⁿ , 25 I koh tùi i kóng ,  Goán ū chháu-liāu bí-niû chhiong-chiok ;  ia̍h ū só͘-chāi thang hioh , 26 Hit-lâng chiū àⁿ-thâu kèng-pài Iâ-hô-hoa ,  kóng , 27 Tio̍h o-ló góa ê chú A-pek-la̍h-hán ê Siōng-tè Iâ-hô-hoa ;  I ēng chû-ài sêng-si̍t khoán-thāi góa ê chú-lâng ,  lóng bô thêng-chí ;  lūn-kàu góa ,  Iâ-hô-hoa tī lō͘-chiūⁿ ín-chhōa góa kàu góa ê chú-lâng hiaⁿ-tī ê ke , 28 Cha-bó͘-gín-á cháu tò-khì ,  chiàu chiah ê ōe kā in lāu-bú thong-ke ê lâng kóng , 29 Lī-pek-ka ū chi̍t ê hiaⁿ ,  miâ kiò La̍h-pan ,  i chhut-khì chíⁿ-piⁿ ,  chiū-kūn hit-lâng , 30 I khòaⁿ-kìⁿ hit ê khoân ,  koh khòaⁿ-kìⁿ chhiú-khoân tī in sió-bē ê chhiú ;  ia̍h thiaⁿ-kìⁿ in sió-bē Lī-pek-ka ê ōe ,  kóng ,  Hit-lâng tùi góa kóng án-ni ,  án-ni ;  i chiū khì hit-lâng hia ,  khòaⁿ-kìⁿ hit-lâng iáu khiā tī lo̍k-tô piⁿ ,  óa-kūn chúi-chíⁿ , 31 Chiū kā i kóng ,  Lí chit ê tit-tio̍h Iâ-hô-hoa sù-hok-ê ,  chhiáⁿ ji̍p-lâi ,  siáⁿ-sū khiā tī gōa-bīn? Góa í-keng pī-pān chhù ,  kap lo̍k-tô ê só͘-chāi , 32 Hit-lâng chiū ji̍p i ê chhù ,  i chiū tháu lo̍k-tô só͘ chài-ê ,  koh ēng chháu-liāu bí-niû chhī lo̍k-tô ;  phâng chúi hō͘ hit-lâng í-ki̍p kun-tè ê lâng sóe kha , 33 Chiong chia̍h-mi̍h pâi tī i ê bīn-chêng ,  hō͘ i chia̍h ;  chóng-sī i kóng ,  Góa bô beh chia̍h ,  thèng-hāu góa kóng-bêng góa ê sù-bēng ,  La̍h-pan kóng ,  Chhiáⁿ lí kóng , 34 I chiū kóng ,  Góa sī A-pek-la̍h-hán ê lô͘-po̍k , 35 Iâ-hô-hoa tōa-tōa sù-hok tī góa ê chú-lâng ,  hō͘ i heng-ōng ,  koh hō͘ i iûⁿ ,  gû ,  gûn ,  kim ,  lô͘-po̍k ,  lú-pī ,  lo̍k-tô kap lû , 36 Góa ê chú-lâng ê bó͘ Sat-la̍h ,  nî-lāu ê sî ,  kā góa ê chú-lâng siⁿ chi̍t ê kiáⁿ ;  góa ê chú-lâng ia̍h chiong it-chhè só͘-ū-ê hō͘ chit ê kiáⁿ , 37 Góa ê chú-lâng kah góa chiù-chōa kóng ,  Góa khiā-khí Ka-lâm lâng ê tōe ,  lí m̄-thang kā góa ê kiáⁿ chhōa in ê cha-bó͘-kiáⁿ chòe bó͘ , 38 Lí tio̍h khì góa ê lāu-pē ê ke ,  góa pún-cho̍k hia ,  kā góa ê kiáⁿ chhōa chi̍t ê bó͘ , 39 Góa tùi góa ê chú-lâng kóng ,  Kiaⁿ-liáu cha-bó͘-gín-á m̄-khéng tè góa lâi , 40 I chiū kā góa kóng ,  Góa só͘ ho̍k-sāi ê Iâ-hô-hoa beh chhe I ê sù-chiá kap lí saⁿ-kap khì ,  hō͘ lí sūn-sū ê lō͘ ,  lí chiū thang tùi góa ê chong-cho̍k ,  góa ê pē ê ke ,  kā góa ê kiáⁿ chhōa chi̍t ê bó͘ ; 41 to̍k-to̍k ài lí kàu góa pún-cho̍k hia ,  góa kah lí só͘ chiù ê chōa ,  chiū kap lí bô kan-sia̍p ;  in nā m̄ hō͘ lí ,  góa kah lí chiù ê chōa ,  ia̍h kap lí bô kan-sia̍p , 42 Kin-á-ji̍t góa kàu chíⁿ-piⁿ ,  kóng ,  Góa ê chú-lâng A-pek-la̍h-hán ê Siōng-tè Iâ-hô-hoa ah ,  Lí nā hō͘ góa só͘ kiâⁿ ê lō͘ sūn-sū ; 43 góa taⁿ khiā tī chúi-chíⁿ-piⁿ ,  tùi chi̍t ê chhut-lâi chhiūⁿ chúi ê cha-bó͘-gín-á kóng ,  Chhiáⁿ lí chiong lí pân-ni̍h ê chúi tām-po̍h hō͘ góa lim ; 44 i nā kóng ,  Chòe lí lim ,  góa ia̍h beh kā lí ê lo̍k-tô chhiūⁿ chúi ;  goān hit ê cha-bó͘-gín-á chòe Iâ-hô-hoa só͘ tiāⁿ-tio̍h hō͘ góa ê chú-lâng ê kiáⁿ chòe bó͘-ê , 45 Góa sim-lāi ê ōe iáu kóng bē liáu ,  Lī-pek-ka chiū chhut-lâi ,  keng-thâu-téng pē chúi-pân ;  lo̍h-khì chíⁿ-piⁿ chhiūⁿ chúi ;  góa chiū kā i kóng ,  Chhiáⁿ lí hō͘ góa lim , 46 I chiū kóaⁿ-kín tùi keng-thâu-téng pàng-lo̍h chúi-pân ,  kóng ,  Chhiáⁿ lim ,  góa ia̍h hō͘ lí ê lo̍k-tô lim ;  góa chiū lim ,  i ia̍h hō͘ góa ê lo̍k-tô lim , 47 Góa koh mn̄g i kóng ,  Lí sī chī-chūi ê cha-bó͘-kiáⁿ? I ìn kóng ,  Góa sī Bi̍t-ka tùi Ná-ho̍k só͘ siⁿ ê kiáⁿ ,  Pí-thó͘-lī ,  ê cha-bó͘-kiáⁿ ;  góa chiū chiong khoân kòa tī i ê phīⁿ ,  chhiú-khoân kòa tī i ê chhiú , 48 Góa chiū àⁿ-thâu pài Iâ-hô-hoa ,  o-ló góa ê chú A-pek-la̍h-hán ê Siōng-tè Iâ-hô-hoa ;  in-ūi I chhōa góa kiâⁿ tú-hó ê lō͘ ,  hō͘ góa tit-tio̍h góa ê chú ê sió-tī ê cha-bó͘-sun lâi hō͘ i ê kiáⁿ , 49 Taⁿ lín nā beh ēng chû-ài sêng-si̍t khoán-thāi góa ê chú-lâng ,  chiū kā góa kóng ;  nā m̄ ,  ia̍h kā góa kóng ;  hō͘ góa hó thang ǹg-chó á-sī ǹg-iū , 50 La̍h-pan kap Pí-thó͘-lī ìn kóng ,  Tāi-chì chhut tī Iâ-hô-hoa ,  goán bōe-ōe tùi lí kóng hó á pháiⁿ , 51 Lí khòaⁿ ,  Lī-pek-ka tī lí ê bīn-chêng ,  thang chiong i chhōa-khì ,  hō͘ lí ê chú-lâng ê kiáⁿ chòe bó͘ ,  chiàu Iâ-hô-hoa só͘ kóng , 52 A-pek-la̍h-hán ê lô͘-po̍k thiaⁿ-kìⁿ in chiah ê ōe ,  chiū ǹg Iâ-hô-hoa phak tī tōe-ni̍h , 53 Hit-tia̍p lô͘-po̍k the̍h-chhut gûn-khì kim-khì kap i-ho̍k sàng Lī-pek-ka ;  koh chiong pó-mi̍h sàng i ê hiaⁿ kap i ê lāu-bú , 54 Lô͘-po̍k kap tè i ê lâng lim-chia̍h hioh-mî ;  thàu-chá khí-lâi ,  chiū kóng ,  Chhiáⁿ chhe góa tò-khì góa ê chú-lâng hia , 55 Lī-pek-ka ê hiaⁿ kap i ê lāu-bú kóng ,  Iông-ún cha-bó͘-gín-á kap goán tiàm kúi-ji̍t ,  siāng-chió cha̍p-ji̍t ,  jiân-āu i thang khì , 56 I tùi in kóng ,  M̄-thang chó͘-tòng góa ,  Iâ-hô-hoa í-keng hō͘ góa sūn-sū ê lō͘ ;  chhiáⁿ chhe góa khì ,  hō͘ góa tò-khì góa ê chú-lâng hia , 57 In kóng ,  Goán kiò cha-bó͘-gín-á lâi ,  thàm i ê ōe-ì , 58 Chiū kiò Lī-pek-ka lâi ,  mn̄g i kóng ,  Lí beh kap chit-lâng khì mah? i kóng ,  Góa beh khì , 59 In chiū chhe sió-bē Lī-pek-ka ,  kap i ê leng-bú ,  kap A-pek-la̍h-hán ê lô͘-po̍k ,  í-ki̍p tè i ê lâng khì , 60 In chiū kā Lī-pek-ka chiok-hok ,  tùi i kóng ,  Goán sió-bē ah ,  goān lí chòe chheng-bān lâng ê lāu-bú ,  goān lí ê hō͘-è tit-tio̍h tùi-te̍k ê koan-ài , 61 Lī-pek-ka kap i ê lú-pī khí-lâi khiâ lo̍k-tô ,  tè hit ê lâng ;  lô͘-po̍k chiū chhōa Lī-pek-ka khì , 62 Í-sat khiā-khí tī Lâm-tōe ,  hit-sî tùi Pí-jíⁿ-la̍h-hái-lâi ê lō͘ lâi , 63 Ji̍t beh àm ,  Í-sat chhut-lâi tī chhân-ni̍h ,  chēng-chēng teh siūⁿ ,  kia̍h-ba̍k chi̍t-ē khòaⁿ ,  khòaⁿ-kìⁿ lo̍k-tô lâi , 64 Lī-pek-ka khòaⁿ-kìⁿ Í-sat ,  chiū tùi lo̍k-tô lo̍h-lâi , 65 Mn̄g hit ê lô͘-po̍k kóng ,  Tī chhân-ni̍h kiâⁿ-lâi ngiâ-chih lán-ê sī chī-chūi? Lô͘-po̍k kóng ,  Sī góa ê chú-lâng ,  Lī-pek-ka chiū the̍h phè ka-kī tà , 66 Lô͘-po̍k chiong só͘ chòe it-chhè ê sū ,  kā Í-sat kóng , 67 Í-sat chiū khan Lī-pek-ka ji̍p i ê lāu-bú Sat-la̍h ê pò͘-pîⁿ ,  chhōa i chòe bó͘ ;  koh chin thiàⁿ i ,  Í-sat tùi lāu-bú sí-āu ,  kàu chit-tia̍p chiah tit-tio̍h an-ùi , 
