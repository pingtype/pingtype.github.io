1 Iok-sek phak tī i ê lāu-pē ê bīn ,  thî-khàu ,  chim-i , 2 Iok-sek hoan-hù su-hāu i ê i-seng ,  ēng hiuⁿ-liāu koàn i ê lāu-pē ;  i-seng chiū ēng hiuⁿ-liāu koàn Í-sek-lia̍t , 3 Koàn sin-si tiāⁿ-tio̍h ê lē tio̍h sì-cha̍p ji̍t ;  hit ê sì-cha̍p ji̍t móa ,  koh Ai-ki̍p lâng ūi i thî-khàu chhit-cha̍p ji̍t , 4 Ūi-tio̍h i thî-khàu ê ji̍t í-keng kè ,  Iok-sek tùi Hoat-ló ke-lāi ê lâng kóng ,  Góa nā tī lín ê bīn-chêng tit-tio̍h un-tián ,  chhiáⁿ lín thong-ti Hoat-ló ,  kā i kóng , 5 Góa ê lāu-pē kah góa chiù-chōa kóng ,  Góa beh sí lah ,  lí tio̍h chiong góa bâi-chòng tī Ka-lâm tōe ,  tī góa ūi pún-sin só͘ ku̍t ê bōng ;  taⁿ kiû lí chún góa chiūⁿ-khì bâi-chòng góa ê lāu-pē ,  jiân-āu góa beh tò-tńg-lâi , 6 Hoat-ló kóng ,  Lí thang chiūⁿ-khì bâi-chòng lí ê lāu-pē ,  chiàu i só͘ kah lí chiù ê chōa , 7 Tùi án-ni Iok-sek chiūⁿ-khì bâi-chòng i ê lāu-pē ;  kap i saⁿ-kap chiūⁿ-khì ê ,  ū Hoat-ló ê chèng jîn-sîn ,  kap Hoat-ló ke-lāi ê tióng-ló ,  kap Ai-ki̍p kok chèng tióng-ló , 8 Koh ū Iok-sek choân-ke ,  kap i hiah ê hiaⁿ-tī ,  í-ki̍p i ê lāu-pē ê ke-koàn ;  chí-ū in ê gín-á ,  kap iûⁿ-kûn gû-kûn ,  lóng lâu tī Ko-san tōe , 9 Koh ū chhia kap khiâ-bé-ê ,  hit-tīn ê lâng put-chí chōe , 10 In kàu Iok-tàn hô gōa ,  A-ta̍t ê gō͘-kak-tiûⁿ ,  chiū tī-hia tōa thî-khàu ,  tōa ai-siong ;  Iok-sek ūi-tio̍h lāu-pē pi-ai chhit-ji̍t , 11 Ka-lâm tōe khiā-khí ê peh-sìⁿ khòaⁿ-kìⁿ A-ta̍t gō͘-kak-tiûⁿ ê thî-khàu ,  chiū kóng ,  Che sī Ai-ki̍p lâng chi̍t-tiûⁿ ê tōa thî-khàu ;  in-ūi án-ni ,  hit ê tōe miâ kiò A-pek-be̍k-se ,  sī tī Iok-tàn hô gōa , 12 Ngá-kok hiah ê kiáⁿ chiū chiàu lāu-pē só͘ hoan-hù-ê kā i chòe ; 13 hiah ê kiáⁿ chiong i ūn kàu Ka-lâm tōe ,  bâi-chòng tī Bān-lī ê thâu-chêng ,  Be̍k-pí-la̍h chhân-ni̍h ê hia̍t ,  hit ê hia̍t kap chhân sī A-pek-la̍h-hán tùi Hek-lâng Í-hut-lûn bóe chòe gia̍p ,  lâi chòe bōng-tōe ê , 14 Iok-sek bâi-chòng in lāu-pē í-āu ,  chiū kap chèng hiaⁿ-tī ,  í-ki̍p it-chhè kap i chiūⁿ-khì bâi-chòng in lāu-pē ê lâng ,  lóng tò-tńg Ai-ki̍p , 15 Iok-sek hiah ê hiaⁿ khòaⁿ in lāu-pē í-keng sí ,  chiū kóng ,  Kiám-chhái Iok-sek beh oàn-hūn lán ,  chiàu lán chêng khoán-thāi i lóng-chóng ê pháiⁿ ,  it-chīn pò-èng lán , 16 In chiū thok lâng khì kìⁿ Iok-sek kóng ,  Lí ê lāu-pē bē sí ê tāi-seng ,  hoan-hù kóng , 17 Lín tio̍h tùi Iok-sek án-ni kóng ,  Chêng lí chiah ê hiaⁿ pháiⁿ khoán-thāi lí ,  kiû lí sià-bián in ê kè-sit kap chōe-ok ;  taⁿ kiû lí sià-bián lí ê lāu-pē ê Siōng-tè ê lô͘-po̍k ê kè-sit ,  In tùi Iok-sek kóng chiah ê ōe ,  Iok-sek chiū thî-khàu , 18 I chiah ê hiaⁿ koh lâi phak tī i bīn-chêng kóng ,  Goán sī lí ê lô͘-po̍k , 19 Iok-sek kā in kóng ,  M̄-bián kiaⁿ ;  góa kiám thòe Siōng-tè mah?20 Chêng lín ê ì-sù sī pháiⁿ ,  chóng-sī Siōng-tè ê ì-sù sī hó ;  beh pó-choân chōe-chōe lâng ê sìⁿ-miā ,  chhin-chhiūⁿ kin-á-ji̍t , 21 Taⁿ lín m̄-bián kiaⁿ ;  góa beh iúⁿ-chhī lín ,  kap lín ê kiáⁿ-jî ,  Tùi án-ni Iok-sek ēng chhin-ài ê ōe an-ùi in , 22 Iok-sek kap in lāu-pē ê ke-koàn lóng tiàm Ai-ki̍p ;  Iok-sek chia̍h pah-it hè , 23 Iok-sek tit-tio̍h khòaⁿ-kìⁿ Í-hoat-liân tē-saⁿ tāi ê sun ;  Má-ná-se ê sun Má-kiat ê kiáⁿ ,  Iok-sek ia̍h phō in tī kha-thâu-u , 24 Iok-sek tùi i ê hiaⁿ-tī kóng ,  Góa beh sí lah ;  chóng-sī Siōng-tè tek-khak khòaⁿ-kò͘ lín ,  chhōa lín tùi chit só͘-chāi chiūⁿ-khì ,  kàu I chiù-chōa èng-ún hō͘ A-pek-la̍h-hán ,  Í-sat ,  Ngá-kok ê tōe , 25 Iok-sek kah Í-sek-lia̍t ê kiáⁿ-sun chiù-chōa kóng ,  Siōng-tè tek-khak chiàu-kò͘ lín ,  lín tio̍h chiong góa ê kut-thâu ūn-chiūⁿ-khì ,  26 Iok-sek sí ,  tú-á pah-it hè ;  lâng ēng hiuⁿ-liāu kā i koàn ;  chiong i siu-lo̍h koan ,  thêng tī Ai-ki̍p
