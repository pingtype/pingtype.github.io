1 A-pek-la̍h-hán ê sî ,  thâu-chi̍t-pái ki-hng í-āu ,  hit só͘-chāi koh ū ki-hng ,  Í-sat chiū khì Ki-la̍h-jíⁿ ,  kàu Hui-lī-sū ê ông A-pí-bí-le̍k hia , 2 Iâ-hô-hoa tùi i chhut-hiān kóng ,  Lí m̄-thang lo̍h-khì Ai-ki̍p ,  tio̍h tòa tī Góa só͘ chí-sī lí ê tōe , 3 Lí kià-ku tī chit ê tōe ,  Góa beh kap lí tī-teh ,  sù-hok lí ;  in-ūi Góa beh chiong chiah ê tōe lóng hō͘ lí ,  kap lí ê hō͘-è ;  Góa beh kian-kò͘ Góa tùi lí ê pē A-pek-la̍h-hán só͘ chiù ê chōa , 4 Góa beh ke-thiⁿ lí ê hō͘-è ,  chhin-chhiūⁿ thiⁿ-ni̍h ê chhiⁿ hiah-chōe ;  koh beh chiong chiah ê tōe lóng hō͘ lí ê hō͘-è ;  koh tōe-chiūⁿ bān-kok beh in-ūi lí ê hō͘-è tit-tio̍h hok-khì , 5 Sī in-ūi A-pek-la̍h-hán thiaⁿ Góa ê ōe ,  siú Góa ê hoan-hù ,  Góa ê bēng-lēng ,  Góa ê lu̍t-lē ,  góa ê hoat-tō͘ , 6 Í-sat khiā-khí Ki-la̍h-jíⁿ  , 7 Hit só͘-chāi ê lâng mn̄g kàu i ê bó͘ ;  i chiū kóng ,  I sī góa ê sió-bē ;  m̄-káⁿ kóng ,  Sī góa ê bó͘ ;  sim-lāi siūⁿ ,  Kiaⁿ-liáu hit só͘-chāi ê lâng ūi-tio̍h Lī-pek-ka ê iân-kò͘ thâi góa ;  in-ūi i bīn-māu chin súi , 8 I tī-hia í-keng kú ,  Hui-lī-sū ông ,  A-pí-bí-le̍k ,  tùi thang-á khòaⁿ ;  khòaⁿ-kìⁿ Í-sat kap i ê bó͘ Lī-pek-ka teh kún-chhiò , 9 A-pí-bí-le̍k kiò Í-sat lâi ,  kā i kóng ,  I si̍t-chāi sī lí ê bó͘ ;  lí siáⁿ-sū kóng ,  I sī góa ê sió-bē? Í-sat kóng ,  Góa sim-lāi siūⁿ ,  kiaⁿ-liáu góa ūi-tio̍h i lâi sí , 10 A-pí-bí-le̍k kóng ,  Lí tùi goán só͘-chòe-ê sī sím-mi̍h sū? peh-sìⁿ ê tiong-kan ,  hiám-hiám ū lâng kap lí ê bó͘ saⁿ-kap khùn ;  lí chiū hō͘ goán hām-lo̍h chōe , 11 Tùi hit-tia̍p A-pí-bí-le̍k chiū hoan-hù chèng peh-sìⁿ kóng ,  Hoān-nā kha̍p-tio̍h chit-lâng kap i ê bó͘-ê ,  tiāⁿ-tio̍h beh hō͘ i sí , 12 Í-sat tī hit só͘-chāi chèng-choh ,  hit-nî tit-tio̍h pah-pē ;  Iâ-hô-hoa sù i hok-khì , 13 I chiū chiâⁿ-chòe tōa ,  ná-kú ná-tōa ,  kàu chiâⁿ-chòe tōa hù-hō͘ , 14 I ū iûⁿ-kûn gû-kûn ,  ia̍h ū chōe-chōe lô͘-po̍k ;  Hui-lī-sū lâng chiū oàn-tò͘ i , 15 Tng i ê lāu-pē A-pek-la̍h-hán tī-teh ê ji̍t ,  i ê lāu-pē ê lô͘-po̍k só͘ khui ê chíⁿ ,  Hui-lī-sū lâng lóng kā i that-khì ,  ēng thô͘ thūn-móa , 16 A-pí-bí-le̍k kā Í-sat kóng ,  Lí tio̍h lī-khui goán khì ,  in-ūi lí pí goán chám-jiân khah kiông-sēng , 17 Í-sat chiū lī-khui hia ,  tī Ki-la̍h-jíⁿ ê soaⁿ-kok tah pò͘-pîⁿ ,  tiàm hia khiā-khí , 18 Tng i ê lāu-pē A-pek-la̍h-hán tī-teh ê ji̍t ,  só͘ khui hiah ê chúi-chíⁿ ,  kàu A-pek-la̍h-hán sí-āu ,  hō͘ Hui-lī-sū lâng thūn-khì ;  Í-sat têng-chài kā i khui ;  iû-goân chiàu in lāu-pē só͘ hō ê miâ lâi miâ hiah ê chíⁿ , 19 Í-sat ê lô͘-po̍k tī soaⁿ-kok teh ku̍t ,  tú-tio̍h chi̍t ê oa̍h-chúi ê chíⁿ , 20 Ki-la̍h-jíⁿ ê bo̍k-chiá kap Í-sat ê bo̍k-chiá saⁿ-chiⁿ ,  kóng ,  Chit ê chúi sī goán-ê ,  Í-sat chiū hō hit ê chíⁿ ê miâ kiò Ai-sek ;  in-ūi in kap i saⁿ-chiⁿ , 21 In koh khui chi̍t ê chíⁿ ,  ūi chit ê chíⁿ koh saⁿ-chiⁿ ;  chiū kiò i ê miâ Se-thê-ná , 22 Lī-khui hia koh khui chi̍t ê chíⁿ ;  in bô ūi chit ê chíⁿ koh saⁿ-chiⁿ ;  chiū kā i hō miâ Lī-hô-pek ;  sī kóng ,  Iâ-hô-hoa taⁿ hō͘ goán khui-khoah ê tōe ;  goán beh tī chit ê tōe heng-ōng , 23 Í-sat tùi hia chiūⁿ-khì Pia̍t-sī-pa , 24 Hit-mî Iâ-hô-hoa tùi i chhut-hiān kóng ,  Góa sī lí ê lāu-pē A-pek-la̍h-hán ê Siōng-tè ,  m̄-bián kiaⁿ ;  in-ūi Góa kap lí tī-teh ,  beh sù-hok lí ,  hō͘ lí ê hō͘-è heng-ōng ,  lóng sī ūi-tio̍h Góa ê lô͘-po̍k A-pek-la̍h-hán ê iân-kò͘ , 25 I chiū tī-hia khí chi̍t chō tôaⁿ ,  kiû-kiò Iâ-hô-hoa ê miâ ,  tī-hia tah i ê pò͘-pîⁿ ,  Í-sat ê lô͘-po̍k chiū tī-hia khui chi̍t ê chíⁿ , 26 A-pí-bí-le̍k kap i ê pêng-iú A-hō͘-sat í-ki̍p i ê kun-tiúⁿ Hui-kok ,  tùi Ki-la̍h-jíⁿ lâi kìⁿ-i , 27 Í-sat tùi in kóng ,  Lín kì-jiân oàn-hūn góa ,  kah góa lī-khui lín ;  taⁿ siáⁿ-sū lâi góa chia?28 In kóng ,  Goán bêng-bêng khòaⁿ-kìⁿ Iâ-hô-hoa kap lí tī-teh ,  m̄-ta̍t-tio̍h lán tiong-kan lí goán chiù-chōa ,  hō͘ goán kap lí li̍p-iok ; 29 lí bô hāi goán ,  chhin-chhiūⁿ goán bē-bat kha̍p-tio̍h lí ,  to̍k-to̍k hó khoán-thāi lí ,  sàng lí an-jiân tò-khì ;  taⁿ lí sī Iâ-hô-hoa sù-hok-ê , 30 Í-sat chiū ūi in siat iân-sia̍h ,  in chiū chia̍h chiū lim , 31 Thàu-chá khí-lâi ,  tāi-ke chiù-chōa ;  Í-sat sàng in khí-sin ,  in chiū an-jiân lī-khui i khì , 32 Siâng hit-ji̍t ,  Í-sat ê lô͘-po̍k lâi ,  chiong in khui-chíⁿ ê sū thong-ti i ;  kóng ,  Goán tit-tio̍h chúi lah , 33 I chiū kiò hit ê chíⁿ ê miâ kiò Sī-pa ;  só͘-í kàu kin-á-ji̍t hit ê siâⁿ ê miâ kiò-chòe Pia̍t-sī-pa , 34 Í-sò sì-cha̍p hè ê sî ,  chhōa Hek-lâng Pí-lī ê cha-bó͘-kiáⁿ Iû-tek ,  kap Hek-lâng Í-lûn ê cha-bó͘-kiáⁿ Pa-si̍t-boat chòe bó͘ , 35 Chit nn̄g ê hū-jîn-lâng siông-siông hō͘ Í-sat kap Lī-pek-ka sim-lāi tōa iu-būn , 
