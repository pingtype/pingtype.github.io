1 Ji̍t-àm ,  hit nn̄g ê sù-chiá kàu Só͘-to-má ;  Lô-tek chē tī Só͘-to-má siâⁿ-mn̂g-ni̍h ;  Lô-tek khòaⁿ-kìⁿ in ,  chiū khí-lâi ngiâ-chih in ;  kiok-kiong bīn ǹg tōe , 2 kóng ,  Góa ê chú ah ,  chhiáⁿ oa̍t lâi lô͘-po̍k ê chhù hioh-mî ,  sóe-kha ;  bîn-á-chá-khí khí-lâi ,  kiâⁿ lín ê lō͘ ,  In kóng ,  M̄-bián ;  goán beh tī tōa koe-bīn kè-mî , 3 Lô-tek chhiat-chhiat chhiáⁿ in ;  in chiah oa̍t-tńg-kha ,  oat-ji̍p i ê chhù ;  Lô-tek ūi in pī-pān iân-sia̍h ,  pek bû-kàⁿ-piáⁿ ;  in chiū chia̍h , 4 In iáu-bē khì khùn ,  siâⁿ-lāi ê lâng ,  chiū-sī Só͘-to-má lâng ,  tùi siàu-liân kàu lāu ,  sì-bīn lâi ûi i ê chhù ; 5 kiò Lô-tek kóng ,  Kin-àm kàu lí chia ê lâng tī tah-lo̍h? hō͘ in chhut-lâi ,  chiàu goán só͘ ài chòe , 6 Lô-tek chhut-khì kàu mn̂g-gōa ,  chèng-lâng hia ,  chiū chiong mn̂g koaiⁿ-teh ; 7 kóng ,  Hiaⁿ-tī ah ,  chhiáⁿ lín bo̍h-tit chòe chit-hō pháiⁿ ; 8 lí khòaⁿ ,  góa ū nn̄g ê cha-bó͘-kiáⁿ ,  iáu sī chāi-sek-lú ;  iông-ún góa chhōa-chhut-lâi ,  chhut-chāi lín só͘ ài lâi kiâⁿ ;  to̍k-to̍k chit nn̄g-lâng ,  í-keng kàu góa ê chhù ,  m̄-thang tùi in chòe sím-mi̍h , 9 Chèng-lâng kóng ,  Lí thè-khì ,  Koh kóng ,  Chit-lâng kià-ku tī-chia ,  sòa beh koán-hat goán mah? taⁿ goán beh hāi lí pí hāi in khah siong-tiōng ,  Chiū oe-khoeh Lô-tek ,  chìn-chêng beh kong-phòa i ê mn̂g , 10 Chóng-sī hit nn̄g-lâng chhun-chhiú ,  khan Lô-tek ji̍p chhù ,  chiong mn̂g koaiⁿ-khì , 11 Koh hō͘ mn̂g-gōa ê lâng ,  tùi sòe kàu tōa ,  ba̍k-chiu ian-n̄g ,  lóng bōe khòaⁿ-kìⁿ ;  chhē kàu siān chhē bô mn̂g , 12 Hit nn̄g-lâng tùi Lô-tek kóng ,  Lí tī-chia iáu ū sím-mi̍h lâng? he̍k-sī kiáⁿ-sài ,  he̍k-sī kiáⁿ ,  he̍k-sī cha-bó͘-kiáⁿ ,  í-ki̍p siâⁿ-lāi it-chhè sio̍k lí ê lâng ;  lí tio̍h hō͘ in lóng chhut chit só͘-chāi , 13 In-ūi goán beh châu-bia̍t chit ê só͘-chāi ,  sī ūi-tio̍h in hoah-hiàm ê siaⁿ tī Iâ-hô-hoa ê bīn-chêng chin-tōa ;  Iâ-hô-hoa chhe goán lâi beh châu-bia̍t-i , 14 Lô-tek chhut-khì ,  tùi chhōa i ê cha-bó͘-kiáⁿ ê kiáⁿ-sài kóng ,  Lín khí-lâi ,  lī-khui chia ;  in-ūi Iâ-hô-hoa beh bia̍t-bô chit ê siâⁿ ;  i ê kiáⁿ-sài lia̍h-chòe i sī kóng-chhiò , 15 Thiⁿ-kng sù-chiá chhui-pek Lô-tek kóng ,  Khí-lâi ,  chhōa lí ê bó͘ ,  í-ki̍p lí tī-chia nn̄g ê cha-bó͘-kiáⁿ khì ;  kiaⁿ-liáu kap chit ê siâⁿ ê chōe-ok saⁿ-kap siū bia̍t-bô , 16 Lô-tek iân-chhiân ;  hit nn̄g-lâng ,  in-ūi Iâ-hô-hoa lîn-bín Lô-tek ,  chiū khan i ê chhiú ,  kap i ê bó͘ ê chhiú ,  kap i nn̄g ê cha-bó͘-kiáⁿ ê chhiú ,  chiong i chhōa-chhut ,  an-tì tī siâⁿ-gōa , 17 Chhōa in chhut-khì liáu ,  kóng ,  Lí tio̍h tô-miā ,  m̄-thang oa̍t-thâu khòaⁿ ,  ia̍h m̄-thang tòa tī Pîⁿ-iûⁿ ;  tio̍h cháu-khì soaⁿ-ni̍h ,  kiaⁿ-liáu siū bia̍t-bô , 18 Lô-tek tùi in kóng ,  Góa ê Chú ah ,  m̄-thang án-ni , 19 Lí khòaⁿ ,  lí ê lô͘-po̍k í-keng tit-tio̍h un-tián tī lí ê bīn-chêng ,  lí ia̍h tùi góa hián-chhut ke̍k-tōa ê jîn-chû ,  kiù góa ê sìⁿ-miā ;  góa bōe-ōe cháu kàu soaⁿ-ni̍h ,  kiaⁿ-liáu chit ê chai-ē kàu tī góa ,  góa chiū sí , 20 Lí khòaⁿ ,  chit ê siâⁿ kūn-kūn thang tô-cháu ,  ia̍h sī sòe ;  chhiáⁿ iông-ún góa tô-siám tī-hia ,  lâi pó-choân góa ê oa̍h-miā ;  chit ê siâⁿ kiám m̄-sī sòe-ê mah?21 I tùi i kóng ,  Chit ê tāi-chì ,  góa ia̍h ún-chún lí ;  lí só͘ kóng ê siâⁿ ,  góa bô beh chhia-tó , 22 Lí tio̍h kín-kín cháu-khì hia ;  in-ūi lí iáu-bē kàu hia ,  góa bōe-ōe chòe sím-mi̍h ,  In-ūi án-ni hit ê siâⁿ miâ-kiò Só-jíⁿ , 23 Lô-tek kàu Só-jíⁿ ,  ji̍t í-keng chhut , 24 Hit sî Iâ-hô-hoa chiong jiû-n̂g kap hé ,  tùi thiⁿ-téng ,  tùi Iâ-hô-hoa hia ,  kàng-lo̍h tī Só͘-to-má kap Gô-mô͘-la̍h , 25 Chiong hiah ê siâⁿ ,  í-ki̍p choân pîⁿ-iûⁿ ,  kap siâⁿ-lāi só͘-ū ê peh-sìⁿ ,  liân tōe-bīn-chiūⁿ seng-tióng-ê ,  lóng húi-hoāi , 26 Lô-tek ê bó͘ tī āu-bīn ,  chi̍t-ē oa̍t-thâu khòaⁿ ,  chiū pìⁿ-chòe chi̍t ki iâm-thiāu , 27 A-pek-la̍h-hán thàu-chá khí-lâi ,  kàu i chêng-ji̍t khiā tī Iâ-hô-hoa bīn-chêng hit-ūi ; 28 ǹg Só͘-to-má Gô-mô͘-la̍h ,  kap Pîⁿ-iûⁿ ê choân-tōe lâi khòaⁿ ;  khòaⁿ-kìⁿ hit só͘-chāi hé-ian chhèng-koâiⁿ ,  chhin-chhiūⁿ hé-lô͘ ê ian , 29 Tng Siōng-tè châu-bia̍t Pîⁿ-iûⁿ chiah ê siâⁿ ê sî ,  Siōng-tè siàu-liām A-pek-la̍h-hán ;  tú-tú tī chhia-tó Lô-tek só͘ khiā-khí ê siâⁿ ê sî ,  chiū kah Lô-tek tùi chhia-tó ê tiong-kan chhut-khì , 30 Lô-tek tiàm tī Só-jíⁿ kiaⁿ-hiâⁿ ;  chiū kap i nn̄g ê cha-bó͘-kiáⁿ tùi Só-jíⁿ chiūⁿ-khì tiàm tī soaⁿ-ni̍h ;  i kap nn̄g ê cha-bó͘-kiáⁿ tiàm tī chi̍t ê tōng-lāi , 31 Tōa cha-bó͘-kiáⁿ tùi sòe cha-bó͘-kiáⁿ kóng ,  Lán ê lāu-pē lāu-lah ,  tōe-chiūⁿ koh bô lâng kap lán chòe phit-phòe ,  lâi chiàu jîn-tō , 32 Lâi-lah ,  thang hō͘ lāu-pē lim chiú ,  kap i saⁿ-kap khùn ;  án-ni lán hó thang tùi i liû-chûn hō͘-è , 33 Hit-mî in hō͘ lāu-pē lim chiú ;  tōa cha-bó͘-kiáⁿ chiū ji̍p-khì kap lāu-pē saⁿ-kap khùn ;  i sím-mi̍h sî khì khùn ,  sím-mi̍h sî khí-lâi ,  lāu-pē lóng m̄-chai , 34 Kè-ji̍t tōa cha-bó͘-kiáⁿ kā sòe cha-bó͘-kiáⁿ kóng ,  Góa chā-mî kap lāu-pē saⁿ-kap khùn ;  kin-àm lán koh hō͘ i lim chiú ,  lí thang ji̍p-khì kap i saⁿ-kap khùn ,  Án-ni ,  lán hó thang tùi lāu-pē liû-chûn hō͘-è , 35 Hit-mî in koh hō͘ lāu-pē lim chiú ,  sòe cha-bó͘-kiáⁿ khí-lâi khì kap i khùn ;  i sím-mi̍h sî khì khùn ,  sím-mi̍h sî khí-lâi ,  lāu-pē ia̍h lóng m̄-chai , 36 Án-ni Lô-tek nn̄g ê cha-bó͘-kiáⁿ lóng tùi in lāu-pē lâi hoâi-īn , 37 Tōa-ê siⁿ kiáⁿ ,  kiò i ê miâ Mô͘-ap ,  chiū-sī hiān-kim Mô͘-ap lâng ê chó͘ , 38 Sòe-ê ia̍h siⁿ-kiáⁿ ,  kiò i ê miâ Piān-á-bí ,  chiū-sī hiān-kim A-bûn lâng ê chó͘ , 
