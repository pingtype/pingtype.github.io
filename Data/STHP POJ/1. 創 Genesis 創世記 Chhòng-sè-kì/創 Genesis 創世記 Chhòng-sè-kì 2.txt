1 Thiⁿ tōe kap I it-chhè só͘-ū-ê í-keng chòe-oân , 2 Tī tē-chhit ji̍t ,  Siōng-tè oân I só͘ chō ê kang ;  chiū tī tē-chhit ji̍t hioh I it-chhè só͘ chō ê kang , 3 Siōng-tè sù-hok tī tē-chhit ji̍t ,  tēng chòe sèng-ji̍t ;  in-ūi tī chit-ji̍t Siōng-tè thêng I it-chhè chhòng-chō ê kang ,  chiū an-hioh , 4 Thiⁿ tōe chhòng-chō ê lâi-le̍k ,  tī Iâ-hô-hoa Siōng-tè chō tōe kap thiⁿ ê ji̍t ,  chhin-chhiūⁿ ē-tóe , 5 Soaⁿ-iá it-chhè ê chháu-ba̍k bē ū tī tōe-ni̍h ;  soaⁿ-iá it-chhè ê chhài-soe bē ū hoat ;  in-ūi Iâ-hô-hoa Siōng-tè bô lo̍h-hō͘ tī tōe-ni̍h ,  iā bô lâng thang chèng-choh hit ê thó͘-tōe , 6 Chóng-sī ū bū tùi tōe khí ,  lūn-te̍k piàn tōe-bīn , 7 Iâ-hô-hoa Siōng-tè ēng tōe-chiūⁿ ê thô͘-hún chhiau chòe lâng ,  pûn oa̍h ê khì ji̍p i ê phīⁿ-khang ;  lâng chiū chiâⁿ-chòe oa̍h ê lêng-hûn , 8 Iâ-hô-hoa Siōng-tè tī tang-hng ,  tī Ai-tiân ,  chèng chi̍t ê hn̂g ;  chiong só͘ chō ê lâng hē tī-hia , 9 Iâ-hô-hoa Siōng-tè hō͘ ta̍k-iūⁿ ê chhiū tùi tōe-ni̍h hoat-khí-lâi ,  hó-khòaⁿ iā hó-chia̍h ;  tī hn̂g ê tiong-kan koh ū oa̍h-miā ê chhiū ,  kap hun-piat hó-pháiⁿ ê chhiū , 10 Ai-tiân ū hô lâu-chhut lâi koàn-ak hit ê hn̂g ;  tùi-hia hun-khui chòe sì-tiâu , 11 Thâu-chi̍t-tiâu miâ-kiò Pí-sùn ;  chiū-sī se̍h-lâu tī Hap-hui-la̍h choân-tōe-ê ;  tī-hia ū chhut kim ; 12 hit-ūi ê kim sī chin-hó ;  ia̍h chhut chin-chu phek-ge̍k , 13 Tē-jī-tiâu miâ kiò Ki-hùn ,  chiū-sī se̍h-lâu tī Kó͘-si̍t choân-tōe-ê , 14 Tē-saⁿ-tiâu miâ-kiò Hi-tí-kiat ,  chiū-sī lâu tī A-su̍t ê tang-sì-ê ,  Tē-sì-tiâu chiū-sī Pek-lat , 15 Iâ-hô-hoa Siōng-tè chiong hit ê lâng hē tī Ai-tiân hn̂g ,  lâi chèng-choh kò͘-siú , 16 Iâ-hô-hoa Siōng-tè hoan-hù hit ê lâng kóng ,  Hn̂g-lāi ta̍k-hō chhiū ê ké-chí ,  thang sûi-ì lâi chia̍h , 17 Chóng-sī hun-piat hó-pháiⁿ ê chhiū ,  i ê ké-chí m̄-thang chia̍h ;  in-ūi chia̍h ê ji̍t lí tek-khak sí , 18 Iâ-hô-hoa Siōng-tè kóng ,  Lâng toaⁿ-sin ka-kī tòa m̄-hó ;  Góa beh kā i chō chi̍t ê pang-chān-ê ,  lâi phit-phòe i , 19 Iâ-hô-hoa Siōng-tè ēng thô͘ chòe soaⁿ-iá ta̍k-iūⁿ ê cháu-siù ,  í-ki̍p khong-tiong ta̍k-iūⁿ ê pe-chiáu ;  chhōa kàu hit-lâng ê bīn-chêng ,  khòaⁿ i beh chheng in sím-mi̍h miâ ;  kìⁿ-nā i só͘ chheng ta̍k-iūⁿ oa̍h-mi̍h-ê ,  chiū chòe hit ê mi̍h ê miâ , 20 Hit ê lâng chiū kā it-chhè ê cheng-siⁿ ,  kap khong-tiong ê pe-chiáu ,  kap soaⁿ-iá it-chhè ê cháu-siù lóng hō miâ ;  chóng-sī chhē bô chi̍t-ê thang chòe hit lâng ê pang-chān ,  lâi phit-phòe i , 21 Iâ-hô-hoa Siōng-tè hō͘ hit ê lâng khùn tāng-bîn ,  i chiū khùn ;  chiū the̍h i ê hia̍p-kut chi̍t-ki ,  pau-ba̍t i ê bah , 22 Iâ-hô-hoa Siōng-tè chiū chiong tùi hit-lâng só͘ the̍h-chhut ê hia̍p-kut ,  chō-chiâⁿ chi̍t ê cha-bó͘-lâng ,  chhōa lâi chiū-kūn hit-lâng , 23 Hit-lâng kóng ,  Taⁿ chit-ê sī góa kut-lāi ê kut ,  bah-lāi ê bah ;  beh chheng-chòe cha-bó͘-lâng ,  in-ūi i sī tùi ta-po͘-lâng the̍h-chhut , 24 Só͘-í lâng beh lī-khui i ê pē-bú ,  kiat-liân i ê bó͘ ,  in chiū chiâⁿ-chòe chi̍t-thé , 25 Ang-bó͘ nn̄g-lâng pîⁿ-pîⁿ thǹg-pak-theh ,  iā bô kiàn-siàu , 
