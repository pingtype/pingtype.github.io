1 Nā-sī lí tio̍h chai tī chiah ê lō͘-bé ê ji̍t ū gûi-hiám ê sî beh kàu , 2 In-ūi lâng beh kò͘ ka-kī ,  tham-châi ,  khoa-kháu ,  kiau-ngō͘ ,  pòng-to̍k ,  pōe-ge̍k pē-bú ,  bōng-un ,  bô sèng-kiat ; 3 put-chêng ,  pōe-iok ,  húi-pòng ,  bô ka-kī iok-sok ,  chân-jím ,  oàn-hūn hó , 4 kan-kúi ,  chip-phiah ,  phòng-hong ,  ài khoài-lo̍k khah kè-thâu tī thiàⁿ Siōng-tè ; 5 ū kèng-khiân ê gōa-māu ,  nā-sī í-keng khì-sak kèng-khiân ê koân-lêng ;  chhin-chhiūⁿ chit hō lâng lí tio̍h lī-khui in , 6 In-ūi in tiong-kan ū lâng àm-chīⁿ ji̍p lâng ê ke ,  bê-he̍k gōng-gōng ê hū-lú ,  chiū-sī hō͘ tāng ê chōe só͘ teh ,  hō͘ chōe-chōe chêng-io̍k só͘ ín-iú ê ; 7 chiah ê hū-lú siông-siông teh ha̍k-si̍p ,  iā kàu bé bōe-ōe bêng-pe̍k chin-lí , 8 Chá Ngá-nî Iông-pì tùi-te̍k Mô͘-se ,  chit hō lâng iā chhin-chhiūⁿ án-ni tùi-te̍k chin-lí ,  in ê sim-chì í-keng pāi-hoāi ,  lūn-kàu tō-lí in sī put-tiòng-iōng ê , 9 Nā-sī in bōe-ōe koh chìn-pō͘ ,  in-ūi in ê gû-gōng beh lō͘-hiān tī chèng lâng ê bīn-chêng chhin-chhiūⁿ hit nn̄g lâng chi̍t iūⁿ , 10 To̍k-to̍k lí ū sūn-thàn góa ê kà-sī ,  phín-hēng ,  chì-hiòng ,  sìn-khò ,  khoan-iông ,  jîn-ài ,  thun-lún ,  kap chiah ê khún-tio̍k ,  í-ki̍p khó͘-lān ; 11 iā chai góa tī An-thê-o ,  Í-ko-liām ,  Lō͘-sū-tek só͘ tú-tio̍h sím-mi̍h sū ,  kap siū sím-mi̍h khún-tio̍k ;  chóng-sī Chú lóng kiù góa thoat-lī , 12 Koh kìⁿ-nā ài tit tiàm-tī Ki-tok Iâ-so͘ kèng-khiân lâi kè-ji̍t ê beh siū khún-tio̍k , 13 To̍k-to̍k pháiⁿ lâng kap phah-phiàn lâng ê beh ná kú ná pháiⁿ ,  bê-he̍k lâng ,  ka-kī iā siū bê-he̍k , 14 Nā-sī lí tio̍h tn̂g-tn̂g tòa tī só͘ ha̍k-si̍p só͘ chhim sìn hiah ê sū ,  in-ūi chai sī tùi sím-mi̍h lâng o̍h ê ; 15 iā chai lí tùi sòe-hàn í-keng bat hiah ê sèng-chheh ,  chiū-sī ōe hō͘ lí ū tì-hūi ,  tùi sìn Ki-tok Iâ-so͘ lâi tit-tio̍h kiù ê , 16 Kìⁿ-nā hō͘ Siōng-tè be̍k-sī ê keng iā ū lī-ek tī kà-sī ,  tī tok-chek ,  hō͘ lâng kui-chèng ,  ín-chhōa lâng o̍h gī-lí , 17 hō͘ ho̍k-sāi Siōng-tè ê lâng liān-ta̍t ,  piān-piān lâi kiâⁿ lóng-chóng ê hó sū , 
