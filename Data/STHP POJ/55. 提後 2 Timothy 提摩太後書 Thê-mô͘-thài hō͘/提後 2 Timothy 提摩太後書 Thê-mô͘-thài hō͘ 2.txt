1 Só͘-í ,  góa ê kiáⁿ ah ,  lí tiàm-tī Ki-tok Iâ-so͘ ê un ,  tio̍h ióng-kiāⁿ , 2 Lí tī chōe-chōe kan-chèng ê lâng ê bīn-chêng só͘ tùi góa thiaⁿ-kìⁿ chiah ê sū ,  tio̍h kau-thok tiong-sìn ê lâng ,  chiong-lâi kham-tit kà-sī pa̍t lâng ê , 3 Lí tio̍h chhin-chhiūⁿ Ki-tok Iâ-so͘ cheng-liān ê peng kap góa siū-khó͘ , 4 Kìⁿ-nā chhut-kun ê peng bô hō͘ sè-sū tîⁿ-pòaⁿ ,  thang hō͘ chio-bō͘ i ê hoaⁿ-hí , 5 Tàu-la̍t ê nā bô chiàu hoat-tō͘ lâi tàu-la̍t ,  chiū bōe tit-tio̍h bián-liû , 6 Chhut-la̍t tio̍h-bôa ê choh-sit lâng khah tāi-seng tit-tio̍h thó͘-sán sī ha̍p-gî , 7 Góa só͘ kóng ê lí tio̍h siūⁿ i ;  in-ūi Chú beh hō͘ lí tī ta̍k hāng tāi-chì chhang-miâ , 8 Lí tio̍h kì-tit tùi Tāi-pi̍t ê hō͘-è só͘ chhut ê Iâ-so͘ Ki-tok ,  I tùi sí-lâng tiong koh-oa̍h ,  tú-tú chiàu góa ê hok-im ; 9 góa ūi-tio̍h chit-ê siū khó͘ ,  sīm-chì siū pa̍k ,  chhin-chhiūⁿ kiâⁿ pháiⁿ ê lâng chi̍t iūⁿ ;  chóng-sī Siōng-tè ê tō-lí bô siū pa̍k , 10 Só͘-í góa in-ūi siū kéng ê lâng lâi thun-lún it-chhè ê sū ,  hō͘ in iā ū hūn tī Ki-tok Iâ-so͘ ê chín-kiù ,  kap éng sè-tāi ê êng-kng , 11 Ū chi̍t kù thang sìn ê ōe ,  chiū-sī kóng ,  Lán nā kap I tâng sí ,  iā beh kap I tâng oa̍h ; 12 lán nā thun-lún ,  iā beh kap I saⁿ-kap chòe ông ;  lán nā m̄ jīn I ,  I iā beh m̄ jīn lán ; 13 lán nā sit sìn ,  I iû-goân sī sìn-si̍t ,  in-ūi I bōe-ōe pōe ka-kī , 14 Lí tio̍h chiong chiah ê tāi-chì hō͘ lâng kì-tit ,  iā tī Chú ê bīn-chêng hoan-hù in m̄ thang in-ūi giân-gú lâi saⁿ-chìⁿ ;  che sī bô lī-ek ,  koh ōe pāi-hoāi thiaⁿ ê lâng , 15 Lí tio̍h tì-ì hō͘ Siōng-tè khòaⁿ lí chòe khó-chhú ê ,  chòe bián kiàn-siàu ê chòe-kang lâng ,  chiàu chiàⁿ-ì lâi khui-thiah chin-lí ê tō , 16 Tio̍h siám-pī chho͘-sio̍k ê hu-sû ,  in-ūi in beh ná tì-kàu put-khiân , 17 in ê ōe beh siⁿ-thòaⁿ chhin-chhiūⁿ chhng-to̍k ;  kî-tiong ū Hú-bí-nái kap Hui-lí-tô͘ , 18 lūn-kàu chin-lí in í-keng chha-biū ,  kóng koh-oa̍h ê sū í-keng kè-sin ,  chiū pāi-hoāi kúi-nā lâng ê sìn , 19 Chóng-sī Siōng-tè kian-kò͘ ê tōe-ki khiā-chāi ,  ū khàm-ìn kóng ,  Chú bat I ka-kī ê lâng ;  koh kóng ,  Hoān-nā chheng-ho͘ Chú ê miâ ê tio̍h lī-khui put-gī , 20 Taⁿ tī tōa chhù-lāi ,  i ê khì-kū m̄ nā ū kim-ê gûn-ê ,  iā ū chhâ-ê thô͘-ê ,  ū-ê chòe kùi-khì ê lō͘-ēng ,  ū-ê chòe hā-chiān ê lō͘-ēng , 21 Só͘-í lâng nā chheng-khì ka-kī thoat-lī chiah-ê ,  chiū beh chòe kùi-khì ê khì-kū ,  chiâⁿ-sèng ,  ha̍p tī chú-lâng ê lō͘-ēng ,  piān-piān thang chòe ta̍k hāng hó ê sū , 22 Tio̍h siám-pī siàu-liân lâng ê su-io̍k ,  lâi kap hiah ê chhut tī chheng-khì sim kiû-kiò Chú ê lâng saⁿ-kap tui-jip gī ,  sìn ,  jîn-ài ,  hô-pêng , 23 Nā-sī gû-gōng bô ha̍k-būn ê piān-lūn ,  lí tio̍h lī-khui in ;  in-ūi chai tùi chiah-ê ōe siⁿ-chhut oan-ke , 24 To̍k-to̍k Chú ê lô͘-po̍k m̄ thang oan-ke ,  tio̍h un-jiû lâi khoán-thāi chèng lâng ,  gâu kà-sī ,  jím-siū bú-bān , 25 ēng un-jiû kéng-kài hiah ê ge̍k-lí ê lâng ,  kiám-chhái Siōng-tè hō͘ in hoán-hóe ,  thang lâi bat chin-lí ; 26 iā ka-kī chhíⁿ-gō͘ ,  lâi thoat-lī Mô͘-kúi ê oa̍h-tauh ,  in-ūi hō͘ Chú ê lô͘-po̍k oa̍h-oa̍h lia̍h-tio̍h ,  lâi chiâⁿ Siōng-tè ê chí-ì , 
