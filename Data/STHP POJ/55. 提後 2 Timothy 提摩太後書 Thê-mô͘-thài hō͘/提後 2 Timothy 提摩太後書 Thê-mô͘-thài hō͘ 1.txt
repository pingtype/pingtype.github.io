1 Tùi Siōng-tè ê chí-ì ,  chiàu tī Ki-tok Iâ-so͘ oa̍h-miā ê èng-ún ,  chòe Ki-tok Iâ-so͘ ê sù-tô͘ Pó-lô , 2 phoe kià hō͘ góa só͘ thiàⁿ ê kiáⁿ Thê-mô͘-thài ;  goān lí tùi Pē Siōng-tè kap lán ê Chú Ki-tok Iâ-so͘ tit-tio̍h un-tián ,  lîn-bín ,  pêng-an , 3 Góa kám-siā Siōng-tè ,  chiū-sī góa sòa-chiap lia̍t-chó͘ ,  ēng chheng-khì ê liông-sim só͘ ho̍k-sāi ê ,  tī kî-tó ê sî góa siàu-liām lí bô soah , 4 kì-tit lí ê lâu ba̍k-sái ,  mî-ji̍t him-bō͘ kìⁿ-tio̍h lí ,  hō͘ góa móa-sim hoaⁿ-hí ; 5 liām-tio̍h lí sim-lāi bô ké ê sìn ,  chit ê sìn sī tāi-seng tiàm-tī lí ê gōa-má Lô-í ,  kap lí ê lāu-bú Iú-nî-ki ,  góa chhim sìn chit ê sìn iā sī tiàm-tī lí , 6 Ūi-tio̍h chit ê iân-kò͘ góa tiám-chhíⁿ lí ,  ài lí chiong Siōng-tè tùi góa ê hōaⁿ chhiú só͘ hō͘ lí ê un-sù koh hùn-chì ,  chhin-chhiūⁿ hō͘ hé koh iām chi̍t iūⁿ , 7 In-ūi Siōng-tè só͘ siúⁿ-sù lán ê ,  m̄ sī kiaⁿ-hiâⁿ ê sim-sîn ,  chiū-sī koân-lêng ,  jîn-ài ,  siú-kí ê sim-sîn , 8 Só͘-í kā lán ê Chú chòe kan-chèng ,  bo̍h-tit lia̍h-chòe kiàn-siàu ,  iā bo̍h-tit lia̍h góa chòe Chú ê siû-hoān lâi kiàn-siàu ;  tio̍h chiàu Siōng-tè ê koân-lêng ūi-tio̍h hok-im saⁿ-kap siū-khó͘ ; 9 I kiù lán ,  ēng sèng ê tiàu tiàu lán ,  m̄ sī chiàu lán ê kiâⁿ-chòe ,  sī chiàu I ka-kī ê chí-ì kap un-tián ,  chit ê un-tián chiū-sī éng sè-tāi ê tāi-seng tī Ki-tok Iâ-so͘ siúⁿ-sù lán ê , 10 nā-sī hiān-kim tùi lán ê Kiù-chú Ki-tok Iâ-so͘ ê hián-hiān lâi piáu-bêng ê ,  I í-keng hòe-bô sí ,  koh tùi hok-im hō͘ oa̍h-miā kap bōe pāi-hoāi ê lóng hián-bêng ; 11 góa ūi-tio̍h chit-ê siū siat-li̍p chòe soan-thoân ê ,  chòe sù-tô͘ ,  chòe kàu-su , 12 Ūi-tio̍h chit ê iân-kò͘ góa iā siū chiah ê kan-khó͘ ;  nā-sī góa bô lia̍h-chòe kiàn-siàu ;  in-ūi góa bat góa só͘ sìn ê ,  iā chhim sìn I ōe pó-siú góa só͘ kau-thok I ê ,  kàu tī hit ji̍t , 13 Lí tùi góa só͘ thiaⁿ-kìⁿ hiah ê toan-chèng ê ōe ê bô͘-iūⁿ ,  tio̍h ēng tī Ki-tok Iâ-so͘ ê sìn kap jîn-ài lâi chip-siú i , 14 Só͘ kau-thok lí ê hó-sū ,  lí tio̍h óa-khò tiàm-tī lán ê Sèng Sîn lâi kò͘-siú i , 15 Hoān-nā tī A-se-a ê lâng í-keng pōe góa ,  che sī lí só͘ chai ;  kî-tiong ū Hui-kiat-lō͘ Hek-mô͘-kî-nî , 16 Goān Chú lîn-bín O-nî-sek-hut ê ke ,  in-ūi i ta̍uh-ta̍uh pó͘ góa ê cheng-sîn ,  iā bô lia̍h góa kòa thih-liān chòe kiàn-siàu , 17 I tī Lô-má ê sî un-khûn chhē góa kàu kìⁿ-tio̍h , 18 (goān Chú hō͘ i tī hit ji̍t tùi Chú lâi tit-tio̍h lîn-bín) ;  iā i tī Í-hut-só͘ ēng jōa chōe hāng ho̍k-sāi góa ,  lí iā bêng-bêng chai , 
