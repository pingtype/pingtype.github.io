1 Iâ-hô-hoa tùi Mô͘-se kóng ,  Lí tio̍h hoan-hù A-lûn ê kiáⁿ-sun chòe chè-si-ê kóng ,  Cho̍k-tiong ū lâng sí ,  m̄-thang ūi-tio̍h i lâi phah lâ-sâm ka-kī , 2 To̍k-to̍k ūi-tio̍h i kut-jio̍k ê chhin ,  chiū-sī ūi-tio̍h i ê lāu-bú ,  ūi-tio̍h i ê lāu-pē ,  ūi-tio̍h i ê kiáⁿ ,  ūi-tio̍h i ê cha-bó͘-kiáⁿ ,  ūi-tio̍h i ê hiaⁿ-tī , 3 í-ki̍p kap i chì-chhin chòe chāi-sek-lú ê chí-bē ,  ūi-tio̍h i thang phah lâ-sâm ka-kī , 4 I í-keng tī peh-sìⁿ-tiong chòe-thâu ,  chiū m̄-thang chiông-sio̍k lâi phah lâ-sâm ka-kī , 5 Thâu-khak m̄-thang thì-kng-kng ;  chhùi-chhiu ê chiu-ûi m̄-thang khun ;  iā m̄-thang ka-kī koah-bah , 6 Tio̍h kui in ê Siōng-tè lâi chiâⁿ-sèng ,  m̄-thang siat-to̍k in ê Siōng-tè ê miâ ;  in-ūi Iâ-hô-hoa ê hé-chè sī in ê Siōng-tè ê chia̍h-mi̍h ,  sī in só͘ hiàn-ê ,  só͘-í in tio̍h chiâⁿ chòe sèng , 7 In m̄-thang chhōa kī-lú chòe-bó͘ ,  á-sī siū phah lâ-sâm ê hū-jîn-lâng chòe-bó͘ ;  iā m̄-thang chhōa hō͘ tiōng-hu lî-chhut ê hū-jîn-lâng chòe-bó͘ ;  in-ūi in sī kui in ê Siōng-tè chòe-sèng , 8 Só͘-í lí tio̍h hun-piat i chòe-sèng ;  in-ūi i hiàn lí ê Siōng-tè ê chia̍h-mi̍h ,  lí tio̍h khòaⁿ i chòe-sèng ;  in-ūi Góa ,  hō͘ lín chiâⁿ-sèng ê Iâ-hô-hoa ,  chiū-sī sèng-ê , 9 Chè-si ê cha-bó͘-kiáⁿ nā kiâⁿ-îm ,  lêng-jio̍k ka-kī ,  chiū-sī lêng-jio̍k i ê lāu-pē ,  tio̍h ēng hé sio i , 10 Tī hiaⁿ-tī-tiong chòe chè-si-thâu ,  ēng boah ê iû thîn tī i ê thâu-khak ,  koh siat-li̍p tam-tng sèng-chit ,  chhēng sèng saⁿ ê ,  m̄-thang phah-sòaⁿ thâu-mn̂g ,  iā m̄-thang thiah-li̍h saⁿ , 11 M̄-thang óa-kūn sí-si ;  iā m̄-thang ūi-tio̍h i ê lāu-pē ,  á-sī i ê lāu-bú ,  phah lâ-sâm ka-kī , 12 M̄-thang chhut sèng-só͘ ,  iā m̄-thang siat-to̍k i ê Siōng-tè ê sèng-só͘ ,  in-ūi i ê Siōng-tè boah-iû ê bián-liû tī i ê thâu-khak ;  Góa sī Iâ-hô-hoa , 13 I tio̍h chhōa chāi-sek-lú chòe-bó͘ , 14 Kóaⁿ-hū ,  á-sī siū-lî ê hū-jîn-lâng ,  á-sī siū phah lâ-sâm-ê ,  á-sī chhiong-ki chiah-ê ,  lóng m̄-thang chhōa ;  to̍k-to̍k thang chhōa pún-cho̍k ê chāi-sek-lú chòe-bó͘ , 15 Tī i ê peh-sìⁿ-tiong m̄-thang lêng-jio̍k i ê hō͘-è ;  in-ūi Góa sī hō͘ i chiâⁿ-sèng ê Iâ-hô-hoa , 16 Iâ-hô-hoa hoan-hù Mô͘-se kóng , 17 Lí tio̍h kā A-lûn kóng ,  Lí ta̍k sè-tāi ê hō͘-è kìⁿ ū phòa-siùⁿ ê ,  lóng m̄-thang kūn-chêng lâi hiàn i ê Siōng-tè ê chia̍h-mi̍h , 18 In-ūi kìⁿ-ū phòa-siùⁿ ê lâng ,  bô-lūn sī chhiⁿ-mî-ê ,  pái-kha-ê ,  nah-phīⁿ-ê ,  chi-thé ū ke-ê , 19 chi̍h-kha chi̍h-chhiú ê , 20 ún-ku-ê ,  óe-sòe-ê ,  ba̍k-chiu ū mâu-pēng-ê ,  siⁿ-sián-ê ,  siⁿ-chhng-ê ,  á-sī sún-hoāi gōa-sin ê ,  lóng m̄-thang kūn-chêng-lâi , 21 Chè-si A-lûn ê hō͘-è ,  hoān ū phòa-siùⁿ-ê ,  lóng m̄-thang kūn-chêng lâi hiàn Iâ-hô-hoa ê hé-chè ;  i ū phòa-siùⁿ ,  m̄-thang kūn-chêng lâi hiàn i ê Siōng-tè ê chia̍h-mi̍h , 22 Siōng-tè ê chia̍h-mi̍h ,  bô-lūn sī chì-sèng-ê ,  sī sèng-ê ,  i lóng thang chia̍h , 23 Chóng-sī m̄-thang lâi kàu tiùⁿ-lî ,  iā m̄-thang kūn tôaⁿ-chêng ,  in-ūi i ū phòa-siùⁿ ,  bián-tit siat-to̍k Góa hiah ê sèng-só͘ ;  in-ūi Góa sī hō͘ in chiâⁿ-sèng ê Iâ-hô-hoa , 24 Tùi án-ni Mô͘-se hoan-hù A-lûn kap i hiah ê kiáⁿ kap Í-sek-lia̍t chèng-lâng kóng , 
