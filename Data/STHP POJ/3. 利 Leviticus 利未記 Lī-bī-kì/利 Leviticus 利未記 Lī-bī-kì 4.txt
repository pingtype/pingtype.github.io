1 Iâ-hô-hoa hoan-hù Mô͘-se kóng , 2 Lí tio̍h hoan-hù Í-sek-lia̍t lâng kóng ,  Nā ū lâng hoān-chōe ,  chhò-gō͘ hoān-tio̍h Iâ-hô-hoa só͘ bēng-lēng m̄-thang kiâⁿ ê chi̍t-hāng ; 3 nā siū boah-iû ê chè-si hoān-chōe ,  liân-lūi peh-sìⁿ tī chōe ,  chiū tio̍h in-ūi i só͘ hoān ê chōe ,  ēng bô hâ-chhû ê gû-káng-á ,  hiàn hō͘ Iâ-hô-hoa chòe sio̍k-chōe-chè , 4 I tio̍h khan gû-káng-á kàu hōe-bō͘ mn̂g-kháu ,  tī Iâ-hô-hoa ê bīn-chêng ,  hōaⁿ-chhiú tī gû-káng-á ê thâu-khak-téng ,  thâi gû-káng-á tī Iâ-hô-hoa ê bīn-chêng , 5 Siū boah-iû ê chè-si tio̍h chhú tām-po̍h gû-káng ê huih ,  tòa-kàu hōe-bō͘ , 6 Chè-si tio̍h ēng chńg-thâu-á ùn-huih ,  tī Iâ-hô-hoa ê bīn-chêng ,  tùi sèng-só͘ ê tiùⁿ-lî chêng ,  hiù huih chhit-pái , 7 Chè-si koh tio̍h ēng tām-po̍h huih boah tī hōe-bō͘-lāi ,  tī Iâ-hô-hoa ê bīn-chêng ,  hiuⁿ-tôaⁿ hiah ê kak ;  i iā tio̍h ēng gû-káng-á ê huih lóng piàⁿ tī hōe-bō͘ mn̂g-kháu sio-chè ê tôaⁿ-kha , 8 I tio̍h ēng sio̍k-chōe-chè ê gû-káng-á só͘ ū ê iû lóng the̍h-khí-lâi ,  ēng khàm chōng-hú ê iû ,  kap chōng-hú só͘ ū ê iû , 9 í-ki̍p nn̄g lia̍p io-chí ,  kap in só͘ ū ê iû ,  chiū-sī óa-kūn io siang-pêng ê iû ,  kap koaⁿ-ni̍h ê bāng-se ,  kap io-chí ,  it-khài the̍h-khí-lâi ,  kap tùi siā-un-chè ê gû-káng-á só͘ the̍h-khí-lâi-ê chi̍t-iūⁿ ; 10 chè-si tio̍h sio hiah-ê tī sio-chè ê tôaⁿ-téng , 11 Gû-káng-á ê phê kap só͘ ū ê bah ,  kap i ê thâu ,  i ê thúi ,  i ê chōng-hú ,  i ê pùn , 12 chiū-sī ka-nn̂g-chiah gû-káng-á tio̍h tòa chhut iâⁿ-gōa kàu chheng-khì ê tōe ,  piàⁿ hé-hu ê só͘-chāi ;  ēng hé sio tī chhâ-téng ,  tī piàⁿ hé-hu ê só͘-chāi sio i , 13 Nā sī Í-sek-lia̍t choân-hōe kiâⁿ-chhò ,  kiâⁿ Iâ-hô-hoa só͘ bēng-lēng m̄-thang kiâⁿ ê chi̍t-hāng sū ,  tì-kàu ū chōe ,  tāi-chì iáu-kú ún-ba̍t ,  hōe-chiòng khòaⁿ bô tio̍h ê , 14 Kàu só͘ hoān ê chōe ,  lâng chi̍t-ē chai ,  hōe-chiòng chiū tio̍h hiàn chi̍t chiah gû-káng-á-kiáⁿ chòe sio̍k-chōe-chè ;  khan kàu hōe-bō͘-chêng , 15 Hōe-tiong ê tiúⁿ-ló chiū tio̍h tī Iâ-hô-hoa ê bīn-chêng hōaⁿ-chhiú tī gû-káng-á ê thâu-khak-téng ,  gû-káng-á tio̍h thâi tī Iâ-hô-hoa ê bīn-chêng , 16 Siū-boah-iû ê chè-si tio̍h chhú tām-po̍h gû-káng-á ê huih ,  tòa kàu hōe-bō͘ ; 17 chè-si tio̍h ēng chńg-thâu-á ùn huih tī Iâ-hô-hoa ê bīn-chêng ,  tī tiùⁿ-lî ê thâu-chêng ,  hiù chhit pái , 18 Koh tio̍h ēng tām-po̍h huih boah tī hōe-bō͘-lāi ,  tī Iâ-hô-hoa ê bīn-chêng ê tôaⁿ hiah ê kak ;  i iā tio̍h ēng só͘ ū ê huih ,  lóng piàⁿ tī hōe-bō͘ ê mn̂g-kháu sio-chè ê tôaⁿ-kha , 19 Tio̍h chiong só͘ ū ê iû lóng the̍h-khí-lâi ,  sio tī tôaⁿ-téng , 20 Tio̍h kiâⁿ tī chit chiah gû-káng-á ,  chhin-chhiūⁿ só͘ kiâⁿ tī sio̍k-chōe-chè ê gû-káng-á ,  tio̍h chiàu án-ni kiâⁿ ;  chè-si tio̍h án-ni thòe in sio̍k-chōe ,  in chiū beh tit-tio̍h sià-bián , 21 I tio̍h chiong gû-káng-á tòa-chhut iâⁿ-gōa sio-i ,  chhin-chhiūⁿ sio thâu-chi̍t-chiah gû-káng-á chi̍t-iūⁿ ;  che sī hōe-chiòng ê sio̍k-chōe-chè , 22 Koaⁿ-tiúⁿ nā ū hoān-chōe ,  chhò-gō͘ kiâⁿ Iâ-hô-hoa i ê Siōng-tè só͘ bēng-lēng m̄-thang kiâⁿ ê chi̍t-hāng sū ,  tì-kàu ū chōe ; 23 só͘ hoān ê chōe kàu i ka-kī chai ,  chiū tio̍h khan chi̍t chiah bô hâ-chhû ê soaⁿ-iûⁿ-káng chòe i ê lé-mi̍h , 24 Tio̍h hōaⁿ i ê chhiú tī soaⁿ-iûⁿ ê thâu-khak-téng ,  thâi i tī Iâ-hô-hoa ê bīn-chêng ,  tī thâi sio-chè ê cheng-siⁿ ê só͘-chāi ;  che sī sio̍k-chōe-chè , 25 Chè-si tio̍h ēng chńg-thâu-á the̍h tām-po̍h sio̍k-chōe-chè ê huih ,  boah tī sio-chè ê tôaⁿ hiah ê kak ,  chiong huih piàⁿ tī sio-chè ê tôaⁿ-kha , 26 Só͘ ū ê iû ,  i lóng tio̍h sio tī tôaⁿ-téng ,  chhin-chhiūⁿ siā-un-chè ê iû chi̍t-iūⁿ ;  lūn-kàu i ê chōe ,  chè-si tio̍h án-ni kā i sio̍k-chōe ,  i chiū beh tit-tio̍h sià-bián , 27 Peh-sìⁿ-tiong nā ū lâng chhò-gō͘ hoān-chōe ,  kiâⁿ Iâ-hô-hoa só͘ bēng-lēng m̄-thang kiâⁿ ê chi̍t-hāng sū ,  tì-kàu ū-chōe , 28 só͘ hoān ê chōe kàu i ka-kī chai ,  i in-ūi só͘ hoān ê chōe ,  chiū tio̍h khan chi̍t-chiah bô hâ-chhû ê soaⁿ-iûⁿ-bú ,  chòe i ê lé-mi̍h , 29 Tio̍h hōaⁿ i ê chhiú tī sio̍k-chōe cheng-siⁿ ê thâu-khak-téng ,  tī sio-chè ê só͘-chāi thâi sio̍k-chōe-chè ê cheng-siⁿ ; 30 chè-si tio̍h ēng chńg-thâu-á the̍h tām-po̍h iûⁿ-huih ,  boah tī sio-chè ê tôaⁿ hiah ê kak ;  só͘ ū ê huih lóng tio̍h piàⁿ tī tôaⁿ-kha-ni̍h , 31 Tio̍h chiong i só͘ ū ê iû lóng the̍h-khí-lâi ,  chhin-chhiūⁿ the̍h siā-un-chè ê iû chi̍t-iūⁿ ,  chè-si tio̍h sio i tī tôaⁿ-téng ,  tī Iâ-hô-hoa ê bīn-chêng ,  chòe phang-bī ;  chè-si tio̍h ūi i sio̍k-chōe ,  i chiū beh tit-tio̍h sià-bián , 32 I nā khan chi̍t chiah mî-iûⁿ-á chòe sio̍k-chōe-chè ê lé-mi̍h ,  chiū tio̍h khan chi̍t-chiah bô hâ-chhû ê iûⁿ-bú , 33 Tio̍h hōaⁿ i ê chhiú tī sio̍k-chōe cheng-siⁿ ê thâu-khak-téng ;  tī thâi sio-chè ê só͘-chāi ,  thâi sio̍k-chōe-chè ê cheng-siⁿ , 34 Chè-si tio̍h ēng chńg-thâu-á the̍h tām-po̍h sio̍k-chōe-chè cheng-siⁿ ê huih ,  boah tī sio-chè ê tôaⁿ hiah ê kak ,  só͘ ū ê huih lóng tio̍h piàⁿ tī tôaⁿ-kha-ni̍h , 35 Tio̍h chiong i só͘ ū ê iû lóng the̍h-khí-lâi ,  chhin-chhiūⁿ siā-un-chè the̍h-khì iûⁿ-á ê iû chi̍t-iūⁿ ;  chè-si tio̍h sio i tī tôaⁿ-téng ,  chhin-chhiūⁿ hiàn hō͘ Iâ-hô-hoa ê hé-chè ;  lūn-kàu i só͘ hoān-tio̍h ê chōe ,  chè-si tio̍h án-ni kā i sio̍k-chōe ,  i chiū beh tit-tio̍h sià-bián , 
