1 Iâ-hô-hoa hoan-hù Mô͘-se kóng , 2 Thái-ko-ê tit-tio̍h chheng-khì ê ji̍t ,  i ê kui-lē chiū-sī án-ni ;  tio̍h chhōa i khì kìⁿ chè-si , 3 Chè-si tio̍h chhut iâⁿ-gōa ;  chè-si tio̍h giām i ;  khòaⁿ ah ,  thái-ko-ê ,  nā i ê thái-ko-chèng í-keng hó , 4 chè-si tio̍h hoan-hù lâng ūi-tio̍h hit-ê beh tit-tio̍h chheng-khì-ê ,  chhú nn̄g-chiah chheng-khì oa̍h-oa̍h ê chiáu ,  kap pek-hiuⁿ-chhâ ,  chu-áng-sek ê liāu ,  kap giû-chhek-chháu , 5 Chè-si tio̍h hoan-hù lâng thâi hit nn̄g chiah chiáu ê chi̍t-chiah tī oa̍h-chúi ê téng-bīn ,  tī hûi-khì-lāi , 6 Lūn-kàu hit chiah oa̍h-chiáu ,  i tio̍h lia̍h i ,  ēng pek-hiuⁿ-chhâ ,  chu-âng-sek ê liāu ,  kap giû-chhek-chháu ,  kap oa̍h-chiáu ,  lóng ùn tī hit-chiah thâi tī oa̍h-chúi-téng ê chiáu ê huih , 7 Tio̍h hiù hit ê thái-ko beh tit-tio̍h chheng-khì ê lâng chhit-pái ;  chiū toàn i chòe chheng-khì ,  koh pàng hit chiah oa̍h-chiáu khì soaⁿ-ni̍h , 8 Beh tit-tio̍h chheng-khì ê lâng tio̍h sóe i ê i-chiûⁿ ,  it-chīn thì i ê mn̂g ,  ēng chúi sóe seng-khu chiū chheng-khì ;  jiân-āu thang ji̍p iâⁿ ,  to̍k-to̍k tio̍h tī ka-kī ê pò͘-pîⁿ-gōa khiā-khí chhit-ji̍t , 9 Kàu tē-chhit ji̍t tio̍h it-chīn thì i ê thâu-mn̂g ,  kap chhùi-chhiu ,  ba̍k-bâi ,  chiū-sī thì i lóng-chóng ê mn̂g ,  koh tio̍h sóe i ê saⁿ-khò͘ ,  ēng chúi sóe seng-khu ,  chiū chheng-khì , 10 Kàu tē-poeh ji̍t ,  i tio̍h chhú nn̄g chiah bô hâ-chhû ê iûⁿ-káng-á ,  kap chi̍t-chiah bē-móa-nî bô hâ-chhû ê iûⁿ-chéng-á ,  koh tio̍h ēng tiau-hô iû ê mī-hún i-hoat cha̍p-hūn-saⁿ chòe sò͘-chè ,  kap iû chi̍t lô-kek , 11 Kiâⁿ chheng-khì ê lé ê chè-si ,  tio̍h chiong hit-ê ài tit-tio̍h chheng-khì ê lâng ,  kap hiah ê mi̍h ,  an-tì tī hōe-bō͘ mn̂g-kháu ,  Iâ-hô-hoa ê bīn-chêng , 12 Chè-si tio̍h chhú iûⁿ-káng-á ê chi̍t-chiah ,  hiàn chòe pó͘-kè-sit ê chè ,  kap iû chi̍t lô-kek ,  lóng iô tī Iâ-hô-hoa ê bīn-chêng chòe iô-chè , 13 Koh tio̍h thâi iûⁿ-káng-á tī sèng-só͘ ê tōe ,  chiū-sī thâi sio̍k-chōe-chè kap sio-chè ê só͘-chāi ;  pó͘-kè-sit-chè tio̍h kui hō͘ chè-si ,  chhin-chhiūⁿ sio̍k-chōe-chè chi̍t-poaⁿ-iūⁿ ;  sī chì-sèng-ê , 14 Chè-si tio̍h the̍h tām-po̍h pó͘-kè-sit-chè ê huih ,  boah tī ài tit-tio̍h chheng-khì ê lâng chiàⁿ-pêng ê hī-á-sûi ,  kap chiàⁿ-chhiú ê tōa-pō͘-bú ,  kap chiàⁿ-kha ê tōa-pō͘-bú , 15 Chè-si tio̍h tùi hit chi̍t lô-kek iû ê tiong-kan the̍h tām-po̍h ,  tò tī ka-kī tò-chhiú ê chhiú-tiong-sim , 16 Chè-si tio̍h ēng chiàⁿ-chhiú ê chi̍t ki chńg-thâu-á ùn tò-chhiú chhiú-tiong-sim ê iû ,  tī Iâ-hô-hoa ê bīn-chêng ,  ēng chńg-thâu-á hiù iû chhit-pái , 17 Chè-si chiong chhiú-tiong só͘ chhun ê iû ,  boah tī hit-ê ài tit-tio̍h chheng-khì ê lâng chiàⁿ-pêng ê hī-á-sûi ,  kap chiàⁿ-chhiú ê tōa-pō͘-bú ,  kap chiàⁿ-kha ê tōa-pō͘-bú ,  chiū-sī boah tha̍h tī pó͘-kè-sit-chè ê huih-téng , 18 Chè-si chhiú-tiong só͘ chhun ê iû ,  tio̍h piàⁿ tī hit-ê ài tit-tio̍h chheng-khì ê lâng ê thâu-khak-téng ;  chè-si tī Iâ-hô-hoa ê bīn-chêng kā i sio̍k-chōe , 19 Chè-si tio̍h hiàn sio̍k-chōe-chè ,  kā hit-ê ài tit-tio̍h chheng-khì ê lâng ,  ūi-tio̍h i ê bô chheng-khì sio̍k-chōe ;  jiân-āu thâi hit ê sio-chè ê cheng-siⁿ , 20 Chè-si tio̍h tī tôaⁿ-téng hiàn sio-chè kap sò͘-chè ;  chè-si tio̍h ūi i sio̍k-chōe ;  i chiū chheng-khì , 21 I nā sòng-hiong bōe pī-pān kàu hiah-chōe ,  chiū tio̍h chhú chi̍t chiah iûⁿ-káng-á chòe pó͘-kè-sit ê chè ,  thang iô i ,  ūi i sio̍k -chōe ;  iā tio̍h tòa tiau-hô iû ê iù-mī-hún i-hoat cha̍p-hūn-chi̍t ,  chòe sò͘-chè ,  kap iû chi̍t lô-kek , 22 Koh chiàu i ê khùi-la̍t chhú nn̄g chiah ka-chui ,  á-sī nn̄g chiah chíⁿ-á-kiáⁿ ,  chi̍t-chiah chòe sio̍k-chōe-chè ,  chi̍t-chiah chòe sio-chè , 23 Kàu tē-poeh ji̍t ūi-tio̍h i tit-tio̍h chheng-khì ,  chiong chiah-ê tòa kàu hōe-bō͘ mn̂g-kháu ,  Iâ-hô-hoa ê bīn-chêng ;  kau-tài chè-si , 24 Chè-si tio̍h chhú pó͘-kè-sit ê iûⁿ-á ,  kap iû chi̍t lô-kek ;  chè-si tio̍h iô i tī Iâ-hô-hoa ê bīn-chêng chòe iô-chè , 25 I tio̍h thâi pó͘-kè-sit-chè ê iûⁿ-á ;  chè-si chhú tām-po̍h pó͘-kè-sit-chè ê huih ,  boah tī hit-ê ài tit-tio̍h chheng-khì ê lâng chiàⁿ-pêng ê hī-á-sûi ,  kap chiàⁿ-chhiú ê tōa-pō͘-bú kap chiàⁿ-kha ê tōa-pō͘-bú , 26 Chè-si tio̍h chiong tām-po̍h iû tò tī ka-kī tò-chhiú ê chhiú-tiong-sim , 27 Chè-si ēng tò-chhiú-ni̍h ê iû ,  tī Iâ-hô-hoa ê bīn-chêng ,  ēng chiàⁿ-chhiú ê chi̍t ki chńg-thâu-á hiù iû chhit-pái , 28 Chè-si koh ēng chhiú-tiong ê iû boah tām-po̍h tī hit-ê ài tit-tio̍h chheng-khì ê lâng chiàⁿ-pêng ê hī-á-sûi ,  kap chiàⁿ-chhiú ê tōa-pō͘-bú ,  chiàⁿ-kha ê tōa-pō͘-bú ,  chiū-sī boah tī pó͘-kè-sit-chè ê huih ê goân-ūi , 29 Chè-si chhiú-tiong só͘ chhun ê iû ,  tio̍h boah tī hit-ê ài tit-tio̍h chheng-khì ê lâng ê thâu-khak ,  tī Iâ-hô-hoa ê bīn-chêng ūi-tio̍h i sio̍k-chōe , 30 I tio̍h chiàu i ê khùi-la̍t hiàn hiah ê ka-chui ê chi̍t-chiah ,  á-sī chíⁿ-á-kiáⁿ ê chi̍t-chiah ,  chiū-sī chiàu i só͘-ōe-ê , 31 chi̍t-chiah chòe sio̍k-chōe-chè ,  chi̍t-chiah chòe sio-chè ,  kap sò͘-chè saⁿ-kap hiàn ;  chè-si tio̍h tī Iâ-hô-hoa ê bīn-chêng ,  kā hit-ê ài tit-tio̍h chheng-khì ê lâng sio̍k-chōe , 32 Lâng hoān-tio̍h thái-ko ê chèng-thâu ,  iā bô la̍t thang pī-pān tit-tio̍h chheng-khì ê lé-mi̍h ,  hit ê kui-lē sī án-ni , 33 Iâ-hô-hoa hoan-hù Mô͘-se A-lûn kóng , 34 Lín kàu Góa siúⁿ-sù lín chòe-gia̍p ê Ka-lâm tōe ê sî ,  Góa ēng thái-ko-chèng jiám-tio̍h chi̍t keng chhù ,  tī lín só͘ tit-tio̍h chòe-gia̍p ê tōe ; 35 chhù-chú tio̍h khì thong-ti chè-si ,  kā i kóng ,  Chiàu góa khòaⁿ ,  chhù-lāi chhin-chhiūⁿ ū chèng-thâu ; 36 chè-si iáu bē ji̍p-khì giām chèng-thâu ê tāi-seng ,  chè-si chiū tio̍h hoan-hù lâng ,  chiong chhù piàⁿ-khang ,  bián-tit chhù-lāi só͘ ū-ê bak-tio̍h bô chheng-khì ;  āu-lâi chè-si tio̍h ji̍p-khì giām hit keng chhù , 37 I tio̍h giām hit ê chèng-thâu ;  khòaⁿ ah ,  chèng-thâu nā tī chhù ê piah ū hián-chhut chhiⁿ á-sī âng ê nah-hûn ,  khoán-sit chhim-ji̍p chhiûⁿ-piah , 38 chè-si tio̍h chhut hit keng chhù ,  kàu chhù mn̂g-kháu ,  hong hit keng chhù chhit-ji̍t , 39 Kàu tē-chhit ji̍t chè-si tio̍h koh khì giām ;  khòaⁿ ah ,  chèng-thâu nā thòaⁿ tī chhù ê chhiûⁿ-piah , 40 chè-si chiū tio̍h hoan-hù lâng chiong hiah ê jiám-tio̍h chèng-thâu ê chio̍h iah-khí-lâi ,  hiat tī siâⁿ-gōa bô chheng-khì ê só͘-chāi , 41 Iā tio̍h kah lâng khau chhù-lāi ê sì-ûi ;  só͘ khau-khí-lâi ê he-thô͘ ,  tio̍h piàⁿ tī siâⁿ-gōa bô chheng-khì ê só͘-chāi , 42 Koh tio̍h ēng pa̍t tè chio̍h ,  thòe hiah ê chio̍h ,  koh ēng he-thô͘ boah hit keng chhù , 43 I iah chio̍h ,  khau-chhù ,  boah-he liáu-āu ,  chèng-thâu nā koh kàu ,  koh hoat-hiān tī hit keng chhù , 44 chè-si tio̍h koh ji̍p-khì giām ;  chèng-thâu nā thòaⁿ tī hit keng chhù ,  hit keng chhù sī jiám-tio̍h ok ê thái-ko ;  sī bô chheng-khì , 45 I chiū tio̍h thiah hit keng chhù ,  i ê chio̍h ,  i ê chhâ ,  kap i it-chhè ê he-thô͘ ,  lóng poaⁿ-chhut siâⁿ-gōa ,  kàu bô chheng-khì ê só͘-chāi , 46 Hit keng chhù hong-ba̍t ê sî-kan ,  lâng nā ji̍p-khì chiū bô chheng-khì ,  kàu ê-hng , 47 Khùn tī hit keng chhù ê ,  tio̍h sóe i ê i-ho̍k ;  chia̍h tī hit keng chhù-ê iā tio̍h sóe i ê i-ho̍k , 48 Hit keng chhù boah-he liáu-āu ,  chè-si ji̍p khì giām ;  khòaⁿ ah ,  nā chèng-thâu bô thòaⁿ tī chhù-lāi ,  chè-si chiū tio̍h toàn hit keng chhù chòe chheng-khì ,  in-ūi chèng-thâu í-keng siau-bô , 49 Ūi-tio̍h chheng-khì hit keng chhù tio̍h chhú nn̄g chiah chiáu ,  kap pek-hiuⁿ-chhâ ,  chu-âng-sek liāu ,  kap giû-chhek-chháu , 50 Tio̍h thâi hit nn̄g chiah chiáu ê chi̍t-chiah ,  tī oa̍h-chúi-téng ,  hûi-khì ê lāi-bīn , 51 I tio̍h the̍h hit ê pek-hiuⁿ-chhâ ,  giû-chhek-chháu ,  chu-âng-sek ê liāu ,  kap hit-chiah oa̍h-chiáu ,  lóng ùn tī hit-chiah siū-thâi ê chiáu ê huih ,  kap oa̍h-chúi ,  lâi hiù hit keng chhù chhit-pái , 52 I tio̍h ēng hit chiah chiáu ê huih ,  oa̍h-chúi ,  oa̍h-chiáu ,  pek-hiuⁿ-chhâ ,  giû-chhek-chháu ,  kap chu-âng-sek liāu ,  chheng-khì hit keng chhù , 53 Chóng-sī tio̍h ēng hit chiah oa̍h-chiáu pàng tī siâⁿ-gōa-ê soaⁿ-ni̍h ;  án-ni kā hit keng chhù sio̍k-chōe ,  hit keng chhù chiū chheng-khì , 54 Che sī ūi-tio̍h ta̍k-iūⁿ thái-ko ê chèng-thâu ,  kap chhng ; 55 kap i-ho̍k kap chhù ê thái-ko ; 56 í-ki̍p chéng ,  sián ,  hé-pan só͘ li̍p ê kui-lē , 57 chí-bêng sím-mi̍h sî sī bô chheng-khì ,  sím-mi̍h sî sī chheng-khì ;  che sī thái-ko ê kui-lē , 
