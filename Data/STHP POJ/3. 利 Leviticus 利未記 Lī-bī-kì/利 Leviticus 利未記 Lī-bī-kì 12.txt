1 Iâ-hô-hoa hoan-hù Mô͘-se kóng , 2 Lí tio̍h hoan-hù Í-sek-lia̍t lâng kóng ,  Nā ū hū-jîn-lâng hoâi-īn siⁿ ta-po͘-kiáⁿ ,  i chiū bô chheng-khì chhit-ji̍t ,  chhin-chhiūⁿ tī keng-kî-lāi lâ-sâm ê ji̍t bô chheng-khì chi̍t-iūⁿ , 3 Kàu tē-poeh ji̍t hit ê eⁿ-á tio̍h siū kat-lé , 4 Hū-jîn-lâng iáu teh lâu-huih ,  tio̍h tiàm tī i ê chhù saⁿ-cha̍p-saⁿ ji̍t ;  chheng-khì ê ji̍t iáu-bē móa ,  m̄-thang bong sèng ê mi̍h ,  iā m̄-thang ji̍p sèng ê só͘-chāi , 5 I nā siⁿ cha-bó͘-kiáⁿ ,  chiū bô chheng-khì nn̄g ê chhit ji̍t ,  chhin-chhiūⁿ tī keng-kî ê sî chi̍t-iūⁿ ;  nā iáu teh lâu-huih ,  tio̍h tiàm tī i ê chhù la̍k-cha̍p-la̍k ji̍t ,  chiah chheng-khì , 6 Tī i chheng-khì ê ji̍t móa ,  bô-lūn sī ūi ta-po͘-kiáⁿ ,  á-sī cha-bó͘-kiáⁿ ,  i tio̍h ēng bē-móa-nî ê iûⁿ-á chòe sio-chè ,  chi̍t chiah chíⁿ-á-kiáⁿ ,  á-sī chi̍t chiah ka-chui ,  chòe sio̍k-chōe-chè ,  tòa kàu hōe-bō͘ mn̂g-kháu ,  kau-tài chè-si , 7 Chè-si tio̍h hiàn tī Iâ-hô-hoa ê bīn-chêng ,  ūi i sio̍k-chōe ;  i ê huih-goân chiū chheng-khì ;  che chiū-sī hū-jîn-lâng siⁿ ta-po͘-kiáⁿ á-sī siⁿ cha-bó͘-kiáⁿ ê kui-lē , 8 I ê khùi-la̍t nā bô kàu-gia̍h thang hiàn chi̍t chiah iûⁿ-á ,  i chiū tio̍h ēng nn̄g-chiah ka-chui ,  á-sī nn̄g chiah chíⁿ-á-kiáⁿ ,  chi̍t-chiah chòe sio-chè ,  chi̍t-chiah chòe sio̍k-chōe-chè ;  chè-si tio̍h thòe i sio̍k-chōe ,  i chiū chheng-khì , 
