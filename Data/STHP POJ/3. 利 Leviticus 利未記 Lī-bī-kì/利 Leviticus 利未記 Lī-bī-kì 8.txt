1 Iâ-hô-hoa hoan-hù Mô͘-se kóng , 2 Lí tio̍h chiong A-lûn kap i ê kiáⁿ ,  í-ki̍p i-ho̍k ,  boah in ê iû ,  kap sio̍k-chōe-chè ê chi̍t chiah gû-káng ,  nn̄g chiah mî-iûⁿ-káng ,  chi̍t kheng bô-kàⁿ-piáⁿ ,  lóng tòa-lâi , 3 Koh chio-chi̍p hōe-chiòng kàu hōe-bō͘ mn̂g-kháu , 4 Mô͘-se chiàu Iâ-hô-hoa só͘ bēng-lēng i-ê lâi kiâⁿ ;  tùi án-ni hōe-chiòng chiū chū-chi̍p tī hōe-bō͘ mn̂g-kháu , 5 Mô͘-se kā hōe-chiòng kóng ,  Che chiū-sī Iâ-hô-hoa só͘ bēng-lēng tio̍h kiâⁿ ê sū , 6 Mô͘-se tòa A-lûn kap i ê kiáⁿ lâi ,  ēng chúi kā in sóe , 7 Kā i chhēng lāi-saⁿ ,  hâ tòa ,  chhēng gōa-phàu ,  tha̍h í-hut-tek ,  ēng kî-khá ê kang só͘ chit í-hut-tek ê tòa kā i hâ ,  ēng án-ni lâi pa̍k i tī i ê seng-khu , 8 Koh kā i tiò pó͘-kòa ,  ēng O͘-lêng kap Thó͘-bêng ,  hē tī pó͘-kòa-lāi , 9 Ēng bō tì tī i ê thâu-khak ;  tī bō thâu-chêng ê téng-bīn tiò kim-pâi ,  chiū-sī sèng ê bián-liû ;  lóng sī chiàu Iâ-hô-hoa só͘ bēng-lēng Mô͘-se ê , 10 Mô͘-se ēng boah in ê iû boah hōe-bō͘ ,  kap kî-tiong só͘ ū ê mi̍h ,  hun-piat i chòe-sèng , 11 Koh ēng hit ê iû hiù tôaⁿ-téng chhit-pái ,  iā boah tôaⁿ kap i it-chhè ê khì-kū kap sóe-tn̄g ê phûn ,  kap i ê chō ,  hun-piat i chòe-sèng , 12 Koh ēng boah ê iû tò tī A-lûn ê thâu-khak-téng ,  lâi boah i ,  hun-piat i chòe-sèng , 13 Mô͘-se tòa A-lûn ê kiáⁿ lâi ,  kā in chhēng lāi-saⁿ ,  hâ tòa ,  pau thâu-khak ê kun ;  lóng sī chiàu Iâ-hô-hoa só͘ bēng-lēng Mô͘-se ê , 14 I khan sio̍k-chōe-chè ê gû-káng-á lâi ;  A-lûn kap i ê kiáⁿ hōaⁿ-chhiú tī sio̍k-chōe-chè gû-káng-á ê thâu-khak , 15 Chiū thâi i ;  Mô͘-se the̍h huih ,  ēng chńg-thâu-á boah tī tôaⁿ-téng sì-chiu-ûi hiah ê kak ,  hō͘ tôaⁿ chheng-khì ;  chiong huih tò tī tôaⁿ-kha hia ,  hun-piat i chòe sèng ,  kā i sio̍k-chōe , 16 Koh the̍h chōng-hú só͘ ū ê iû ,  kap koaⁿ-ni̍h ê bāng-se ,  í-ki̍p nn̄g-lia̍p io-chí ,  kap in só͘ ū ê iû ,  Mô͘-se lóng sio i tī tôaⁿ-téng , 17 Nā-sī gû-káng-á ,  i ê phê ,  i ê bah ,  i ê pùn ,  ēng hé sio tī iâⁿ-gōa ;  sī chiàu Iâ-hô-hoa só͘ bēng-lēng Mô͘-se ê , 18 I khan sio-chè ê mî-iûⁿ-káng lâi ;  A-lûn kap i ê kiáⁿ hōaⁿ-chhiú tī iûⁿ-káng ê thâu-khak , 19 Chiū thâi i ;  Mô͘-se ēng huih hiù tī tôaⁿ-téng ê chiu-ûi , 20 Chiong iûⁿ chhiat chi̍t-tè chi̍t-tè ;  Mô͘-se ēng thâu ,  kap bah-tè ,  í-ki̍p iû lóng sio i , 21 Ēng chúi sóe chōng-hú kap thúi ;  Mô͘-se chiū chiong ka-nn̂g chiah iûⁿ sio tī tôaⁿ-téng ,  chòe phang-phang ê sio-chè ,  chòe hé-chè hiàn hō͘ Iâ-hô-hoa ;  lóng sī chiàu Iâ-hô-hoa só͘ bēng-lēng Mô͘-se ê , 22 I koh khan tē-jī chiah mî-iûⁿ-káng ,  chiū-sī siat-li̍p sèng-chit ê lé ê iûⁿ ,  A-lûn kap i ê kiáⁿ hōaⁿ-chhiú tī iûⁿ ê thâu-khak , 23 Chiū thâi i ;  Mô͘-se the̍h tām-po̍h huih boah tī A-lûn ê chiàⁿ-pêng ê hī-á-sûi ,  kap chiàⁿ-chhiú ê tōa-pō͘-bú ,  kap chiàⁿ-kha ê tōa-pō͘-bú , 24 Koh tòa A-lûn ê kiáⁿ lâi ,  Mô͘-se ēng tām-po̍h huih boah tī in chiàⁿ-pêng ê hī-á-sûi ,  kap chiàⁿ-chhiú ê tōa-pō͘-bú ,  kap chiàⁿ-kha ê tōa-pō͘-bú ;  Mô͘-se koh ēng huih hiù tī tôaⁿ-téng ê chiu-ûi , 25 Koh chhú iû ,  kap pûi ê bé ,  í-ki̍p chōng-hú it-chhè ê iû ,  kap koaⁿ-ni̍h ê bāng-se ,  nn̄g lia̍p io-chí kap in ê iû ,  kap chiàⁿ-thúi , 26 Koh tùi Iâ-hô-hoa ê bīn-chêng tóe bô-kàⁿ-piáⁿ ê kheng ,  the̍h-chhut chi̍t tè bô-kàⁿ-piáⁿ ,  chi̍t tè iû-piáⁿ ,  chi̍t tè po̍h-piáⁿ ,  lóng hē tī iû kap chiàⁿ-thúi-téng , 27 Chiong che it-chhè hē tī A-lûn ê chhiú ,  kap i ê kiáⁿ ê chhiú ,  chòe iô-chè ,  tī Iâ-hô-hoa ê bīn-chêng iô i , 28 Mô͘-se tùi in ê chhiú the̍h-lo̍h-lâi ,  sio tī tôaⁿ-ni̍h sio-chè ê téng-bīn ,  lóng sī siat-li̍p sèng-chit ê lé ,  chòe phang-phang ;  sī chòe hiàn hō͘ Iâ-hô-hoa ê hé-chè , 29 Mô͘-se the̍h iûⁿ ê heng chòe iô-chè ,  tī Iâ-hô-hoa ê bīn-chêng iô i ;  sī tī siat-li̍p sèng-chit ê lé ê iûⁿ ,  Mô͘-se só͘ tit-tio̍h ê hūn-gia̍h ;  lóng sī chiàu Iâ-hô-hoa só͘ bēng-lēng Mô͘-se ê , 30 Mô͘-se the̍h boah ê iû ,  kap tôaⁿ-téng ê huih ,  hiù tī A-lûn kap i ê saⁿ ,  í-ki̍p i ê kiáⁿ ,  kap i ê kiáⁿ ê saⁿ ;  hō͘ A-lûn kap i ê saⁿ ,  í-ki̍p i ê kiáⁿ kap i ê kiáⁿ ê saⁿ ,  saⁿ-kap chòe-sèng , 31 Mô͘-se tùi A-lûn kap i ê kiáⁿ kóng ,  Chiong bah chú tī hōe-bō͘ ê mn̂g-kháu ,  tī-hia chia̍h i ,  iā chia̍h siat-li̍p sèng-chit ê lé kheng-á-lāi ê piáⁿ ,  chiàu góa só͘ bēng-lēng-ê ,  kóng ,  Che sī A-lûn kap i ê kiáⁿ tio̍h chia̍h ê , 32 Só͘ chhun ê bah kap piáⁿ ,  lín tio̍h ēng hé sio-khì , 33 Lín chhit-ji̍t kú m̄-thang chhut hōe-bō͘ ê mn̂g ,  kàu lín siū siat-li̍p ê lé ê ji̍t móa ;  in-ūi chhit-ji̍t kú I beh kā lín kiâⁿ siat-li̍p ê lé , 34 Chhin-chhiūⁿ kin-á-ji̍t só͘ kiâⁿ-ê ,  Iâ-hô-hoa hoan-hù tio̍h án-ni kiâⁿ ,  ūi-tio̍h lín sio̍k-chōe , 35 Chhit-ji̍t kú lín tio̍h mî-ji̍t tiàm tī hōe-bō͘ mn̂g-kháu ,  siú Iâ-hô-hoa só͘ bēng-lēng ê chit-hūn ,  bián-tit lín sí ;  in-ūi góa só͘ siū ê bēng-lēng sī án-ni , 36 A-lûn kap i ê kiáⁿ chiū kiâⁿ Iâ-hô-hoa thok Mô͘-se só͘ bēng-lēng it-chhè ê sū , 
