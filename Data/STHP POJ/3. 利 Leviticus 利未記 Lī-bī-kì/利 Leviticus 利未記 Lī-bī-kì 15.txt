1 Iâ-hô-hoa hoan-hù Mô͘-se A-lûn kóng , 2 Lín tio̍h hoan-hù Í-sek-lia̍t lâng ,  kā in kóng ,  Lâng nā hoān-tio̍h hā-siau ê chèng ,  i in-ūi chit ê hā-siau ê chèng chiū bô chheng-khì , 3 I in-ūi hā-siau ê bô chheng-khì sī chit-khoán ;  bô-lūn sī tūi-cheng ,  á-sī se̍k-lîm ,  lóng sī bô chheng-khì , 4 Kìⁿ-nā hoān-tio̍h hā-siau ê ,  i só͘ tó ê chhn̂g ,  lóng sī bô chheng-khì ;  i só͘ chē ê mi̍h ,  iā-sī bô chheng-khì , 5 Kìⁿ-nā bong-tio̍h i ê chhn̂g ê ,  tio̍h sóe i ê saⁿ ,  ka-kī sóe tī chúi-ni̍h ,  bô chheng-khì kàu ê-hng , 6 Hit ê chē-tio̍h hā-siau ê lâng só͘ bat chē ê mi̍h ê ,  tio̍h sóe i ê saⁿ ,  ka-kī sóe tī chúi-ni̍h ,  bô chheng-khì kàu ê-hng , 7 Hit ê bong-tio̍h hā-siau ê lâng ê seng-khu ê ,  tio̍h sóe i ê saⁿ ,  ka-kī sóe tī chúi-ni̍h ,  bô chheng-khì kàu ê-hng , 8 Nā hā-siau ê lâng phùi-nōa tī chheng-khì ê lâng ê seng-khu ,  hit-lâng tio̍h sóe i ê saⁿ ,  ka-kī sóe tī chúi-ni̍h ,  bô chheng-khì kàu ê-hng , 9 Hā-siau ê lâng só͘ khiâ ê bé-oaⁿ iā-sī bô chheng-khì , 10 I sin-ē só͘ óa-tio̍h ê mi̍h ,  kìⁿ-nā bong-tio̍h i tek-khak bô chheng-khì kàu ê-hng ;  the̍h-tio̍h hit ê mi̍h ê tio̍h sóe i ê saⁿ ,  ka-kī sóe tī chúi-ni̍h ,  bô chheng-khì kàu ê-hng , 11 Hā-siau ê lâng iáu-bē ēng chúi sóe-chhiú i só͘ bong-tio̍h ê lâng tio̍h sóe i ê saⁿ ,  ka-kī sóe tī chúi-ni̍h ,  bô chheng-khì kàu ê-hng , 12 Hā-siau ê lâng só͘ bong-tio̍h hûi ê khì-kū tio̍h kòng-phòa ;  chhâ ê khì-kū tio̍h ēng chúi sóe , 13 Hā-siau ê lâng i ê hā-siau í-keng hó ,  ūi-tio̍h beh chheng-khì ka-kī ,  tio̍h sǹg chhit-ji̍t ,  iā tio̍h sóe i ê saⁿ ,  ēng oa̍h-chúi sóe seng-khu ,  chiū tit-tio̍h chheng-khì , 14 Kàu tē-poeh ji̍t i tio̍h ūi-tio̍h ka-kī chhú nn̄g chiah ka-chui ,  á-sī nn̄g-chiah chíⁿ-á-kiáⁿ ,  kàu hōe-bō͘ mn̂g-kháu Iâ-hô-hoa ê bīn-chêng ,  kau-tài chè-si ; 15 chè-si tio̍h hiàn i ,  chi̍t-chiah chòe sio̍k-chōe-chè ,  chi̍t-chiah chòe sio-chè ;  chè-si tio̍h in-ūi i ê hā-siau ê chèng tī Iâ-hô-hoa ê bīn-chêng kā i sio̍k-chōe , 16 Lâng nā bōng-ûi ,  tio̍h ēng chúi sóe seng-khu ,  tek-khak bô chheng-khì kàu ê-hng , 17 Bô-lūn saⁿ-á-khò͘ ,  á-sī phê bak-tio̍h cheng tio̍h ēng chúi sóe ,  tek-khak bô chheng-khì kàu ê-hng , 18 Nā lâm-lú kau-ha̍p ,  nn̄g lâng tio̍h ēng chúi sóe ,  tek-khak bô chheng-khì kàu ê-hng , 19 Hū-jîn-lâng kiâⁿ-keng lâu-huih ,  tek-khak ù-òe kàu chhit-ji̍t kú ;  kìⁿ-nā bong-tio̍h i ê ,  tek-khak bô chheng-khì kàu ê-hng , 20 Tī i ù-òe ê sî-kan ,  kìⁿ-nā i só͘ tó ê mi̍h lóng sī bô chheng-khì ;  kìⁿ-nā i só͘ chē ê mi̍h ,  iā sī bô chheng-khì , 21 Kìⁿ-nā bong-tio̍h i ê bîn-chhn̂g ê ,  tio̍h sóe i ê saⁿ ,  ka-kī sóe tī chúi-ni̍h ,  bô chheng-khì kàu ê-hng , 22 Kìⁿ-nā bong-tio̍h i só͘ chē ê mi̍h ê ,  tio̍h sóe i ê saⁿ ,  ka-kī sóe tī chúi-ni̍h ,  bô chheng-khì kàu ê-hng , 23 Hit ê mi̍h nā sī tī chhn̂g-ni̍h á-sī tī hū-jîn-lâng só͘ chē ê mi̍h ,  bong-tio̍h i ê ,  tek-khak bô chheng-khì kàu ê-hng , 24 Ta-po͘-lâng nā kap hit ê hū-jîn-lâng tâng-pâng ,  hō͘ i ê lâ-sâm bak-tio̍h ,  tio̍h chhit-ji̍t kú bô chheng-khì ,  kìⁿ-nā i só͘ tó ê chhn̂g iā bô chheng-khì , 25 Hū-jîn-lâng nā tī keng-kî í-gōa hoān-tio̍h chōe-chōe ji̍t ê hiat-lāu ,  á-sī keng-kî í-āu ū hiat-lāu ;  i chiū in-ūi chit ê hiat-lāu bô chheng-khì ê ji̍t kap i keng-kî ê ji̍t chi̍t-iūⁿ ;  i sī bô chheng-khì , 26 Tī i hiat-lāu it-chhè ê ji̍t ,  kìⁿ-nā i só͘ tó ê chhn̂g i tio̍h khòaⁿ chhin-chhiūⁿ keng-kî ê chhn̂g chi̍t-iūⁿ ;  iā kìⁿ-nā i só͘ chē ê mi̍h tek-khak bô chheng-khì ,  kap i keng-kî ê sî bô chheng-khì chi̍t-iūⁿ , 27 Kìⁿ-nā bong-tio̍h hiah ê mi̍h-ê chiū bô chheng-khì ;  tio̍h sóe i ê saⁿ ,  ka-kī sóe tī chúi-ni̍h ,  bô chheng-khì kàu ê-hng , 28 Hū-jîn-lâng hiat-lāu nā í-keng hó ,  tio̍h ūi ka-kī sǹg chhit-ji̍t ,  jiân-āu chiah chheng-khì , 29 Kàu tē-poeh ji̍t ,  i tio̍h ūi ka-kī chhú nn̄g chiah ka-chui á-sī nn̄g chiah chíⁿ-á-kiáⁿ ,  tòa kàu hōe-bō͘ mn̂g-kháu ,  kau-tài chè-si , 30 Chè-si tio̍h hiàn chi̍t-chiah chòe sio̍k-chōe-chè ,  chi̍t-chiah chòe sio-chè ;  chè-si in-ūi hit-lâng hiat-lāu bô chheng-khì tio̍h tī Iâ-hô-hoa ê bīn-chêng ūi-tio̍h i sio̍k-chōe , 31 Lín tio̍h án-ni hō͘ Í-sek-lia̍t lâng kap in ê bô chheng-khì keh-tn̄g ;  bián-tit in phah lâ-sâm tī in tiong-kan Góa ê hōe-bō͘ ,  tì-kàu sí tī in ê bô chheng-khì , 32 Che sī hoān-tio̍h hā-siau-chèng kap bōng-ûi tì-kàu i bô chheng-khì ê ;  kap hit-ê ū keng-kî ê pīⁿ ê hū-jîn-lâng ,  kap hoān-tio̍h hā-siau-ê ,  bô-lūn lâm-lú ,  í-ki̍p lâng kap bô chheng-khì ê hū-jîn-lâng tâng-pâng-ê ê kui-lē , 
