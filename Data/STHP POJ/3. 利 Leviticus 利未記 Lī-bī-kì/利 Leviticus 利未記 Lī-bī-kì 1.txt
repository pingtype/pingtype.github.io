1 Iâ-hô-hoa kiò Mô͘-se tùi hōe-bō͘-lāi ,  kā i kóng , 2 Lí tio̍h hoan-hù Í-sek-lia̍t lâng kā in kóng ,  Lín tiong-kan nā ū lâng hiàn lé-mi̍h hō͘ Iâ-hô-hoa ,  tio̍h tùi gû-kûn iûⁿ-kûn tiong hiàn cheng-siⁿ chòe lé-mi̍h , 3 I ê lé-mi̍h nā tùi gû-kûn chhú chòe sio-chè ,  chiū tio̍h hiàn chi̍t chiah bô hâ-chhû ê gû-káng ;  tio̍h tī hōe-bō͘ mn̂g-kháu hiàn i ,  thang tī Iâ-hô-hoa ê bīn-chêng tit-tio̍h chiap-la̍p , 4 I tio̍h hōaⁿ-chhiú tī sio-chè ê cheng-siⁿ ê thâu-khak-téng ,  chiū ūi-tio̍h i siū chiap-la̍p ,  thòe i sio̍k-chōe , 5 I tio̍h tī Iâ-hô-hoa ê bīn-chêng thâi gû-káng-á ;  A-lûn ê kiáⁿ-sun chòe chè-si ê ,  tio̍h hiàn hit ê huih ,  chiong huih hiù tī hōe-bō͘ mn̂g-kháu ,  tôaⁿ ê sì-chiu-ûi , 6 I tio̍h pak sio-chè ê cheng-siⁿ ê phê ,  chhiat i ê bah chi̍t-tè chi̍t-tè , 7 Chè-si A-lûn ê kiáⁿ-sun tio̍h ēng hé hē tī tôaⁿ-téng ,  ēng chhâ pâi tī hé ê téng-bīn , 8 A-lûn ê kiáⁿ-sun chòe chè-si-ê ,  tio̍h chiong bah-tè kap thâu kap iû ,  pâi tī tôaⁿ-téng hé-ni̍h ê chhâ , 9 To̍k-to̍k sio-chè ê chōng-hú kap thúi ,  i tio̍h ēng chúi sóe i ;  chè-si chiū tio̍h chiong it-chhè lóng sio tī tôaⁿ-téng chòe sio-chè ,  hiàn hō͘ Iâ-hô-hoa chòe phang-phang ê hé-chè , 10 I ê lé-mi̍h ,  nā tùi iûⁿ-kûn-tiong lâi chòe sio-chè ,  he̍k-sī mî-iûⁿ ,  he̍k-sī soaⁿ-iûⁿ ,  tio̍h ēng bô hâ-chhû ê kang-ê lâi hiàn , 11 Tio̍h tī tôaⁿ-piⁿ ê pak-sì ,  thâi i tī Iâ-hô-hoa ê bīn-chêng ;  A-lûn ê kiáⁿ-sun chòe chè-si-ê ,  tio̍h ēng i ê huih hiù tī tôaⁿ ê sì-chiu-ûi , 12 Tio̍h kā i chhiat chi̍t-tè chi̍t-tè ,  liân thâu kap iû ;  chè-si tio̍h pâi tī tôaⁿ-téng hé-ni̍h ê chhâ , 13 To̍k-to̍k chōng-hú kap thúi ,  tio̍h ēng chúi sóe i ;  chè-si tio̍h chiong it-chhè lóng hiàn ,  sio tī tôaⁿ-téng ;  che sī sio-chè ,  hiàn hō͘ Iâ-hô-hoa chòe phang-phang ê hé-chè , 14 I hiàn hō͘ Iâ-hô-hoa ê lé-mi̍h ,  nā ēng chiáu-chiah chòe sio-chè ,  chiū tio̍h hiàn ka-chui á-sī chíⁿ-á-kiáⁿ chòe lé-mi̍h , 15 Chè-si tio̍h tòa chiáu-á kàu tôaⁿ-chêng ,  chūn-tn̄g i ê thâu ,  sio tī tôaⁿ-téng ;  i ê huih tio̍h le̍k tī tôaⁿ-piⁿ , 16 Koh tio̍h chiong chiáu ê kui kap i ê mn̂g tû-khì ,  hiat tī tôaⁿ-piⁿ ê tang-sì ,  hé-hu ê só͘-chāi , 17 Tio̍h khiú chiáu ê nn̄g si̍t ;  chiong i thiah-khui ,  chóng-sī m̄-thang phòa hō͘ i tn̄g ;  chè-si tio̍h sio i tī tôaⁿ-téng hé-ni̍h ê chhâ ;  che sī sio-chè ,  hiàn-hō͘ Iâ-hô-hoa chòe phang-phang ê hé-chè , 
