1 Iâ-hô-hoa tī Se-nái soaⁿ hoan-hù Mô͘-se kóng , 2 Lí tio̍h hoan-hù Í-sek-lia̍t lâng kā in kóng ,  Lín kàu Góa siúⁿ-sù lín hit ê tōe ê sî ;  tōe chiū tio̍h kā Iâ-hô-hoa siú an-hioh , 3 La̍k-nî tio̍h chèng-choh lí ê chhân-hn̂g ,  la̍k-nî kú tio̍h san-koah lí ê phû-tô-hn̂g ,  siu tōe ê chhut-sán , 4 Kàu tē-chhit nî tōe tio̍h siú tōa ê an-hioh ,  chiū-sī kā Iâ-hô-hoa siú ê an-hioh ,  m̄-thang chèng-choh lí ê chhân-hn̂g ,  iā m̄-thang san phû-tô-hn̂g , 5 Siu-sêng liáu ka-kī hoat ê gō͘-kak ,  m̄-thang siu-koah ,  bô kè san-koah ê phû-tô-chhiū ,  iā m̄-thang bán phû-tô ;  chit-nî sī tōe ê an-hioh nî , 6 Tōe tī an-hioh nî só͘-chhut-ê beh hō͘ lín chòe chia̍h-mi̍h ;  i ê chhut-sán lóng beh hō͘ lí kap lí ê lô͘-po̍k ,  lí ê lú-pī ,  lí ê chhiàⁿ-kang-lâng ,  í-ki̍p kià-kha tī lí hia ê gōa-lâng , 7 kap lí ê cheng-siⁿ ,  í-ki̍p tī lí ê tōe ê cháu-siù chòe chia̍h-mi̍h , 8 Lí tio̍h ūi ka-kī sǹg an-hioh-nî chhit-ê ,  chiū-sī chhit-pái ê chhit-nî ;  chit chhit-pái ê an-hioh-nî ,  tùi tī lí sī sì-cha̍p-káu nî , 9 Hit-nî chhit-ge̍h chhoe-cha̍p ji̍t ,  lí tio̍h sì-kòe pûn tōa-siaⁿ ê sàu-kak ;  tī sio̍k-chōe ê ji̍t tio̍h choân-tōe pûn sàu-kak , 10 Lín tio̍h ēng tē gō͘-cha̍p nî chòe-sèng ,  tī piàn-tōe kā it-chhè khiā-khí ê peh-sìⁿ soan-pò͘ chū-iû ;  chit-nî beh chòe lín ê hi-liân ;  lín ta̍k lâng tio̍h kui ka-kī ê sán-gia̍p ,  ta̍k-lâng tio̍h tò-khì i ê pún-ke , 11 Tē gō͘-cha̍p nî beh chòe lín ê hi-liân ,  m̄-thang chèng-choh ;  tōe ka-kī hoat ê ,  m̄-thang siu-koah ;  bô-san ê phû-tô-chhiū iā m̄-thang bán i , 12 In-ūi che sī hi-liân ,  lín tio̍h lia̍h i chòe-sèng ;  lín thang chia̍h tōe-ni̍h ka-kī chhut ê thó͘-sán , 13 Chit ê hi-liân ,  lín ta̍k-lâng tio̍h tò-khì ka-kī ê sán-gia̍p , 14 Lín bōe mi̍h hō͘ chhù-piⁿ ,  á-sī tùi chhù-piⁿ bóe mi̍h ,  lín m̄-thang saⁿ khek-khui , 15 Lí tio̍h chiàu hi-liân-āu ê nî-hān ,  tùi chhù-piⁿ bóe ,  i iā tio̍h chiàu siu-sêng ê nî-hān bōe hō͘ lín , 16 Chiàu nî-hān ê chōe ,  lí tio̍h ke-thiⁿ i ê kè-chîⁿ ,  chiàu nî-hān ê chió ,  lí tio̍h kiám-chió i ê kè-chîⁿ ;  in-ūi i chiàu siu-sêng ê siàu-gia̍h lâi bōe hō͘ lín , 17 Lín iā m̄-thang saⁿ khek-khui ,  to̍k-to̍k tio̍h kèng-ùi lín ê Siōng-tè ;  in-ūi Góa sī Iâ-hô-hoa lín ê Siōng-tè , 18 Só͘-í lín tio̍h kiâⁿ Góa ê lu̍t-lē ,  siú Góa ê hoat-tō͘ lâi kiâⁿ i ;  chiū thang tī hit ê tōe an-jiân khiā-khí , 19 Tōe iā beh chhut i ê thó͘-sán ,  lín chiū beh chia̍h-pá ,  tī hit ê tōe an-jiân khiā-khí , 20 Lín nā kóng ,  Khòaⁿ ah ,  chit ê tē-chhit nî goán bô chèng-choh ,  iā bô siu-sêng thó͘-sán ,  beh chia̍h sím-mi̍h ah?21 Góa beh tī tē la̍k-nî bēng-lēng Góa ê hok-khì hō͘ lín ,  tōe chiū siⁿ saⁿ-nî ê thó͘-sán , 22 Tē-poeh nî lín tio̍h chèng-choh ,  iā tio̍h chia̍h tōe ê chhut-sán ,  chiū-sī kū ê bí-niû ;  thèng-hāu kàu tē-káu nî ,  hit-nî ê chhut-sán siu-lâi ê sî ,  lín iáu-kú teh chia̍h kū ê bí-niû , 23 Tōe m̄-thang éng-oán bōe-tn̄g ,  in-ūi tōe sī Góa ê ;  lín tī Góa ê bīn-chêng sī chhut-gōa lâng ,  sī kià-kha-ê , 24 Lín só͘ tit-tio̍h chòe-gia̍p ê choân-tōe ,  tio̍h chún lâng sio̍k-hôe , 25 Lí ê hiaⁿ-tī nā pìⁿ-chòe sòng-hiong ,  bōe i ê gia̍p kúi-nā hūn ,  i ê chì-chhin tio̍h lâi ,  sio̍k-hôe i ê hiaⁿ-tī só͘ bōe ê , 26 Nā bô lâng thang kā i sio̍k-hôe ,  i pún-sin koh chiâⁿ chòe hó-gia̍h ,  kàu gia̍h ōe sio̍k-hôe , 27 i chiū tio̍h sǹg bōe-chhut tōe ê nî-hān ,  chiong só͘-chhun-ê hêng hit ê bóe-chú ,  pún-sin chiū thang ho̍k-tò i ê sán-gia̍p , 28 Hit ê lâng nā bōe-ōe ūi ka-kī sio̍k-hôe ,  chiū só͘-bōe ê iû-goân chûn tī bóe-chú ê chhiú ,  ti̍t-kàu hi-liân ;  hi-liân í-keng kàu ,  sán-gia̍p tio̍h kau-chhut ;  hit-lâng chiū ho̍k-tò i ê gia̍p , 29 Lâng nā bōe siâⁿ-lāi ê chhù ,  bōe liáu-āu chi̍t-nî thang sio̍k-hôe ;  chi̍t-nî ka-nn̂g iā ū sio̍k-hôe ê koân , 30 Nā chi̍t-nî í-keng móa bô sio̍k-hôe chit ê siâⁿ-lāi ê chhù ,  chiū tiāⁿ-tio̍h éng-oán kui bóe-chú kàu ta̍k-tāi ;  tī hi-liân iā bōe-tit kau-chhut , 31 To̍k-to̍k chhù tī bô siâⁿ-chhiûⁿ ê hiuⁿ-chng ,  tio̍h khòaⁿ i chhin-chhiūⁿ hiuⁿ-ē ê chhân chi̍t-iūⁿ ,  thang sio̍k-hôe ;  kàu hi-liân ,  lóng tio̍h kau-chhut , 32 Chóng-sī Lī-bī lâng ê siâⁿ ,  chiū-sī in só͘ tit-tio̍h chòe-gia̍p ê siâⁿ hit tiong-kan ê chhù ,  Lī-bī lâng thang put-koán-sî lâi sio̍k-hôe , 33 Nā ū lâng tui Lī-bī lâng sio̍k-hôe chhù-the̍h ,  só͘ bōe ê chhù tī só͘ tit-tio̍h chòe-gia̍p ê siâⁿ ,  kàu hi-liân chiū tio̍h kau-chhut ;  in-ūi Lī-bī lâng siâⁿ-lāi ê chhù ,  sī in tī Í-sek-lia̍t lâng tiong ê sán-gia̍p , 34 Chóng-sī in ê siâⁿ-gōa kau-iá ê tōe ,  m̄-thang bōe ,  in-ūi sī in éng-oán ê sán-gia̍p , 35 Lí ê hiaⁿ-tī pìⁿ-chòe sòng-hiong soe-thè tī lí hia ,  lí tio̍h pó͘-chō͘ i ,  hō͘ i kap lí saⁿ-kap tòa ,  chhin-chhiūⁿ gōa-lâng kap kià-kha-ê chi̍t-iūⁿ , 36 M̄-thang the̍h i ê lī-sek ,  iā m̄-thang the̍h i khah-ke ;  to̍k-to̍k tio̍h kèng-ùi lí ê Siōng-tè ,  hō͘ lí ê hiaⁿ-tī kap lí tòa , 37 Lí chioh i chîⁿ m̄-thang kā i the̍h lī-sek ,  lí chioh i bí-niû iā m̄-thang kā i the̍h khah-ke , 38 Góa sī Iâ-hô-hoa lín ê Siōng-tè ,  bat chhōa lín chhut Ai-ki̍p tōe ,  ūi-tio̍h beh siúⁿ-sù lín Ka-lâm tōe ,  iā beh chòe lín ê Siōng-tè , 39 Lí ê hiaⁿ-tī nā pìⁿ sòng-hiong tī lí hia ,  chiong pún-sin bōe hō͘ lí ,  m̄-thang hō͘ i chhin-chhiūⁿ lô͘-po̍k ho̍k-sāi lí , 40 I tio̍h tī lí hia chhin-chhiūⁿ chòe-kang lâng ,  kap kià-kha-ê chi̍t-iūⁿ ;  tio̍h ho̍k-sāi lí ti̍t kàu hi-liân , 41 Hit-sî i beh lī-khui lí chhut-khì ,  kap i ê kiáⁿ-jî saⁿ-kap tò-khì i ê pún-ke ,  ho̍k-tò i chó͘-kong ê gia̍p , 42 In-ūi in sī Góa ê lô͘-po̍k ,  sī Góa só͘ chhōa-chhut Ai-ki̍p tōe ê ;  m̄-thang bōe chòe lô͘-po̍k , 43 M̄-thang giâm-giâm koán-hat i ,  to̍k-to̍k tio̍h kèng-ùi lí ê Siōng-tè , 44 Lūn-kàu lí só͘ beh ū ê lô͘-po̍k lú-pī ,  thang tùi sì-ûi ê kok tiong bóe lâi chòe lô͘-po̍k lú-pī , 45 Koh hiah ê kià-kha tī lín tiong-kan ê gōa-lâng ê kiáⁿ-jî ,  í-ki̍p in kap lín tiàm hiah ê ke-koàn ,  tī lín ê tōe-hng só͘-siⁿ-ê ,  lín iā thang tùi in tiong-kan bóe lâng ;  in beh chòe lín ê ke-gia̍p , 46 Lín beh chhú in chòe-gia̍p ,  lâu hō͘ kiáⁿ-sun chòe ke-gia̍p ;  lín beh éng-oán tùi in tiong-kan chhú i chòe lô͘-po̍k ;  to̍k-to̍k lín ê hiaⁿ-tī Í-sek-lia̍t lâng ,  lín m̄-thang giâm-giâm saⁿ koán-hat , 47 Tiàm tī lín hia ê gōa-lâng ,  á-sī kià-kha-ê ,  nā pìⁿ-chòe hó-gia̍h ,  lí ê hiaⁿ-tī tī in hia pìⁿ-chòe sòng-hiong ,  chiong ka-kī bōe hō͘ lín tiong-kan ê gōa-lâng ,  á-sī kià-kha-ê ,  á-sī gōa-lâng ê ke-cho̍k , 48 Bōe liáu-āu thang sio̍k-hôe i ,  i ê hiaⁿ-tī ê chi̍t-ê thang sio̍k-hôe i ; 49 peh-chek ,  á-sī peh-chek ê kiáⁿ thang sio̍k-hôe i ,  á-sī pún-ke ê chhin-lâng ,  iā thang sio̍k i ;  i pún-sin nā chiâⁿ-chòe hó-gia̍h iā thang ka-kī sio̍k , 50 I tio̍h kap bóe-chú sǹg-siàu ,  tùi bōe ka-kī hit-nî khí ,  sǹg kàu hi-liân ,  só͘ bōe ê ké-chîⁿ chiàu nî-hān ê chōe-chió ,  tio̍h chiàu chòe-kang lâng ê nî-hān kap i sǹg , 51 Nā só͘ chhun ê nî iáu-kú chōe ,  chiū tio̍h chiàu hit ê nî-hān ,  tùi bóe-i ê kè-chîⁿ ,  i tio̍h hêng i sio̍k-hôe ê kè-chîⁿ , 52 Nā kàu hi-liân chhun bô kúi-nî ,  tio̍h kap i sǹg ;  chiàu hit ê nî-hān tio̍h hêng i sio̍k-hôe kè-chîⁿ , 53 I tio̍h kap i tòa ,  chhin-chhiūⁿ nî-nî kò͘-chhiàⁿ ê chòe-kang lâng ;  bóe-chú m̄-thang giâm-giâm koán-hat i , 54 Nā bô tī chiah-ê siū-sio̍k ,  kàu hi-liân i kap i ê kiáⁿ-jî lóng thang chhut-khì chū-iû , 55 In-ūi Í-sek-lia̍t lâng sī Góa ê lô͘-po̍k ,  sī Góa chhōa-chhut Ai-ki̍p tōe ê ;  Góa sī Iâ-hô-hoa lín ê Siōng-tè , 
