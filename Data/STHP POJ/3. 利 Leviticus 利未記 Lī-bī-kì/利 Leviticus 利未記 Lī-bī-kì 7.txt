1 Pó͘-kè-sit ê chè ê kui-lē chiū sī án-ni ;  chit-ê sī chì-sèng-ê , 2 Tī thâi sio-chè ê só͘-chāi ,  iā tio̍h tī-hia thâi pó͘-kè-sit ê chè ;  i ê huih tio̍h hiù tī tôaⁿ-ni̍h ê sì-ûi , 3 I ê iû tio̍h lóng hiàn ;  hit ê pûi ê bé ,  kap khàm chōng-hú ê iû , 4 nn̄g lia̍p io-chí kap in só͘ ū ê iû ,  chiū-sī óa-kūn io siang-pêng ê iû ,  kap koaⁿ-ni̍h ê bāng-se ,  kap io-chí it-khài the̍h-khí-lâi , 5 Chè-si tio̍h tī tôaⁿ-téng sio i ,  chòe hiàn hō͘ Iâ-hô-hoa ê hé-chè ;  sī pó͘-kè-sit ê chè , 6 Chè-si-tiong ê ta-po͘-teng lóng tio̍h chia̍h i ,  tī sèng ê só͘-chāi chia̍h ;  che sī chì-sèng-ê , 7 Sio̍k-chōe-chè sím-mi̍h khoán ,  pó͘-kè-sit ê chè iā-sī án-ni ;  in ê kui-lē sī chi̍t-iūⁿ ;  ēng hit-ê lâi sio̍k-chōe ê chè-si ,  chiū tit-tio̍h chit ê mi̍h , 8 Chè-si kā lâng hiàn sio-chè ,  chiū i só͘ hiàn sio-chè ê cheng-siⁿ ê phê ,  kui tī chè-si pún-sin , 9 Kìⁿ-nā tī hé-lô͘ pek ê sò͘-chè ,  kap tī tiáⁿ-á tī chian-pôaⁿ pī-pān ê ,  lóng tio̍h kui tī hiàn hit ê chè ê chè-si , 10 Kìⁿ-nā sò͘-chè ,  bô-lūn sī chham-iû-ê ,  á-sī ta-ê ,  lóng tio̍h kui A-lûn ê kiáⁿ-sun ,  tāi-ke pîⁿ-pun , 11 Lâng hiàn siā-un-chè hō͘ Iâ-hô-hoa ,  hit ê kui-lē chiū-sī án-ni , 12 I nā ūi-tio̍h kám-siā lâi hiàn ,  chiū tio̍h ēng tiau-hô iû ê bô-kàⁿ-piáⁿ ,  kap boah-iû bô-kàⁿ ê po̍h-piáⁿ ,  í-ki̍p chhiau hō͘ i chiâu ê mī-hún ,  ēng iû tiau-hô chòe ê piáⁿ ,  kap kám-siā ê chè saⁿ-kap lâi hiàn , 13 Tio̍h ēng ū kàⁿ ê piáⁿ ,  kap ūi-tio̍h kám-siā lâi hiàn ê siā-un-chè ,  kap i ê lé-mi̍h saⁿ-kap lâi hiàn , 14 Tio̍h tùi ta̍k-hāng lé-mi̍h ê tiong-kan ,  the̍h chi̍t-hāng hiàn hō͘ Iâ-hô-hoa chòe kú-chè ;  che tio̍h kui tī hiù siā-un-chè ê huih ê chè-si , 15 Ūi-tio̍h kám-siā lâi hiàn ê siā-un-chè ê bah ,  tio̍h tī hiàn lé-mi̍h ê ji̍t chia̍h i ,  chi̍t-tiám-á m̄-thang lâu kàu thiⁿ-kng , 16 Nā i só͘-hiàn ê lé-mi̍h ,  sī ūi-tio̍h siā-goān ,  á-sī kam-sim hiàn ê ,  tio̍h tī i hiàn-chè ê ji̍t chia̍h i ;  só͘-chhun-ê bîn-á-ji̍t thang chia̍h i , 17 To̍k-to̍k só͘ chhun ê chè-bah ,  kàu tē-saⁿ ji̍t tio̍h ēng hé sio , 18 Kàu tē-saⁿ ji̍t nā chia̍h siā-un-chè ê bah ,  chit ê chè bô tit-tio̍h chiap-la̍p ,  iā bô kā hiàn-ê sǹg-gia̍h ;  hoán-tńg sī chòe thang iàm-ò͘ⁿ ê ;  chia̍h i ê lâng chiū tio̍h tam-tng i ê chōe , 19 Chè-bah nā kha̍p-tio̍h bô chheng-khì ê mi̍h ,  chiū m̄-thang chia̍h ,  tio̍h ēng hé sio ,  Lūn-kàu chè ê bah ,  kìⁿ-nā chheng-khì ê lâng lóng thang chia̍h i ; 20 to̍k-to̍k sio̍k tī Iâ-hô-hoa siā-un-chè ê bah ,  lâng nā seng-khu bak-tio̍h bô chheng-khì lâi chia̍h i ,  chit ê lâng tio̍h tùi i ê peh-sìⁿ-tiong chián-tû-khì , 21 Ū lâng bong-tio̍h sím-mi̍h bô chheng-khì ê mi̍h ,  he̍k-sī lâng ê bô chheng-khì ,  he̍k-sī bô chheng-khì ê cheng-siⁿ ,  he̍k-sī bô chheng-khì khó-ò͘ⁿ ê mi̍h ,  lâi chia̍h-tio̍h sio̍k tī Iâ-hô-hoa siā-un-chè ê bah ,  chit ê lâng tio̍h tùi i ê peh-sìⁿ-tiong chián-tû-khì , 22 Iâ-hô-hoa hoan-hù Mô͘-se kóng , 23 Lí tio̍h hoan-hù Í-sek-lia̍t lâng kóng ,  Bô-lūn sī gû ,  á-sī mî-iûⁿ ,  á-sī soaⁿ-iûⁿ ê iû ,  lín lóng m̄-thang chia̍h i , 24 ka-kī sí-ê ê iû ,  kap hō͘ iá-siù thiah-ê ê iû ,  thang chòe pa̍t-mi̍h ê lō͘-ēng ;  to̍k-to̍k lín chhian-bān m̄-thang chia̍h , 25 Ōe thang hiàn-hō͘ Iâ-hô-hoa chòe hé-chè ê cheng-siⁿ ê iû ,  kìⁿ-nā chia̍h i ê lâng ,  hit ê lâng tio̍h tùi i ê peh-sìⁿ-tiong chián-tû-khì , 26 Tī lín it-chhè só͘ khiā-khí ê só͘-chāi ,  bô-lūn sī chiáu á-sī iá-siù ê huih ,  lín lóng m̄-thang chia̍h i , 27 Bô-lūn sím-mi̍h lâng chia̍h sím-mi̍h huih ,  hit-lâng tio̍h tùi i ê peh-sìⁿ-tiong chián-tû-khì , 28 Iâ-hô-hoa hoan-hù Mô͘-se kóng , 29 Lí tio̍h hoan-hù Í-sek-lia̍t lâng kóng ,  Kìⁿ-nā hiàn siā-un-chè hō͘ Iâ-hô-hoa ê ,  tio̍h tùi i ê siā-un-chè tiong ,  tòa i ê lé-mi̍h lâi hō͘ Iâ-hô-hoa , 30 I tio̍h chhin-chhiú tòa hiàn-hō͘ Iâ-hô-hoa ê hé-chè lâi ,  chiū-sī tòa iû kap heng lâi ,  thang ēng heng tī Iâ-hô-hoa ê bīn-chêng chòe iô-chè ,  lâi iô i , 31 Chè-si tio̍h chiong iû sio tī tôaⁿ-téng ;  to̍k-to̍k heng tio̍h kui tī A-lûn kap i ê kiáⁿ-sun , 32 Lín tio̍h tùi lín siā-un-chè ,  chiong chiàⁿ-thúi chòe kú-chè ,  kui hō͘ chè-si , 33 A-lûn ê kiáⁿ-sun-tiong ,  hiàn siā-un-chè ê huih kap iû ê ,  tio̍h tit-tio̍h chit ê chiàⁿ-thúi chòe in ê hūn-gia̍h , 34 In-ūi Góa tùi Í-sek-lia̍t lâng siā-un-chè ê tiong-kan chhú chit ê iô ê heng ,  kap kú-khí ê thúi ,  hō͘ chè-si A-lûn kap i ê kiáⁿ-sun ,  chòe in tùi Í-sek-lia̍t lâng só͘ éng-oán tit-tio̍h ê hūn-gia̍h , 35 Che sī tùi Iâ-hô-hoa hé-chè-tiong ,  the̍h-chhut chòe A-lûn siū-boah-iû ê hūn-gia̍h ,  kap i ê kiáⁿ-sun siū-boah-iû ê hūn-gia̍h ,  tī i chhōa in lâi tng chè-si ê chit ho̍k-sāi Iâ-hô-hoa ê ji̍t , 36 Chiū-sī i kā in boah-iû ê ji̍t ,  Iâ-hô-hoa hoan-hù Í-sek-lia̍t lâng kiong-kip in ê ,  chòe in ta̍k sè-tāi éng-oán tit-tio̍h ê hūn-gia̍h , 37 Che sī sio-chè ,  sò͘-chè ,  sio̍k-chōe-chè ,  pó͘-kè-sit ê chè ,  siat-li̍p sèng-chit ê chè ,  kap siā-un-chè ê kui-lē , 38 Lóng sī Iâ-hô-hoa tī Se-nái soaⁿ só͘ bēng-lēng Mô͘-se-ê ,  chiū-sī i tī Se-nái khòng-iá bēng-lēng Í-sek-lia̍t lâng hiàn lé-mi̍h hō͘ Iâ-hô-hoa ê ji̍t , 
