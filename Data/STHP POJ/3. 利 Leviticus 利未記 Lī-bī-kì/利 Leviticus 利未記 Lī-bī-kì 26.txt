1 Lín m̄-thang ūi pún-sin chòe sím-mi̍h sîn-pu̍t ,  iā m̄-thang chhāi tiau-khek ê ngó͘-siōng ,  á-sī thiāu-siōng ;  iā m̄-thang tī lín ê tōe-kài an-tì sím-mi̍h khek-siōng ê chio̍h ,  kūi-pài i ;  in-ūi Góa sī Iâ-hô-hoa lín ê Siōng-tè , 2 Lín tio̍h siú Góa chiah ê an-hioh ,  kèng Góa ê sèng-só͘ ;  Góa sī Iâ-hô-hoa , 3 Lín nā chun-thàn Góa ê lu̍t-lē ,  siú Góa ê kài-bēng lâi kiâⁿ i , 4 Góa chiū kā lín lo̍h ki̍p-sî ê hō͘ ,  tōe chhut i ê thó͘-sán ,  chhân-iá ê chhiū-ba̍k kiat ké-chí , 5 Lín phah gō͘-kak beh phah kàu bán phû-tô ê sî ;  bán phû-tô beh bán kàu iā-chéng ê sî ;  koh lín beh chia̍h lín ê bí-niû kàu pá ,  tī lín ê thó͘-tōe an-jiân khiā-khí , 6 Góa beh siúⁿ-sù pêng-an tī lín ê tōe ;  lín tó-teh khùn ,  bô lâng phah-kiaⁿ lín ;  Góa beh tī lín ê tōe tû-khì ok-siù ,  to-kiàm iā bô keng-kè lín ê tōe , 7 Lín beh kóaⁿ-cháu tùi-te̍k ,  in beh tī lín ê bīn-chêng tó tī to-ē , 8 Lín gō͘ lâng beh kóaⁿ-cháu chi̍t-pah lâng ,  lín chi̍t-pah lâng beh kóaⁿ-cháu chi̍t-bān lâng ,  tùi-te̍k beh tī lín ê bīn-chêng tó tī to-ē , 9 Góa beh khòaⁿ-kò͘ lín ,  hō͘ lín seng-ióng chin-chōe ,  iā beh kap lín kiàn-li̍p Góa ê iok , 10 Lín beh chia̍h khǹg kú-kú ê kū ngó͘-kok ,  koh ūi-tio̍h sin ê ,  poaⁿ-chhut kū-ê , 11 Góa beh tī lín tiong-kan li̍p Góa ê hōe-bō͘ ,  Góa ê sim iā bô iàm-ò͘ⁿ lín , 12 Góa beh kiâⁿ tī lín tiong-kan ,  Góa beh chòe lín ê Siōng-tè ,  lín beh chòe Góa ê peh-sìⁿ , 13 Góa sī Iâ-hô-hoa lín ê Siōng-tè ,  bat chhōa lín chhut Ai-ki̍p tōe ,  bián-tit lín chòe in ê lô͘-po̍k ;  Góa bat chām-tn̄g lín ê taⁿ ê soh ,  hō͘ lín théng-sin lâi kiâⁿ , 14 Lín nā m̄ thiaⁿ-thàn Góa ,  m̄ siú Góa lóng-chóng ê kài-bēng , 15 lín nā khì-sak Góa ê lu̍t-lē ,  sim-lāi iàm-ò͘ⁿ Góa ê hoat-tō͘ ,  tì-kàu bô kiâⁿ Góa it-chhè kài-bēng ,  pōe Góa ê iok , 16 Góa chiū beh án-ni khoán-thāi lín ;  Góa tiāⁿ-tio̍h beh hō͘ lín kiaⁿ-hiâⁿ ,  siau-sán ,  jia̍t-pīⁿ ,  ba̍k-chiu phah-pháiⁿ ,  sim iu-siong ;  lín beh khang-khang iā-chéng ,  in-ūi lín ê tùi-te̍k beh chia̍h i , 17 Góa beh tùi lín pìⁿ-bīn ,  lín beh pāi-tīn tī tùi-te̍k ê bīn-chêng ;  oàn-hūn lín-ê beh koán-hat lín ;  bô lâng tui-kóaⁿ ,  lín iā beh tô-cháu , 18 Lín in-ūi chiah ê tāi-chì nā iáu-kú m̄-thiaⁿ-thàn Góa ,  Góa chiū beh ūi-tio̍h lín ê chōe ke-thiⁿ chhit-pē chek-hoa̍t lín , 19 Góa beh toān-choa̍t lín ū sè-le̍k ê kiau-ngō͘ ;  koh beh hō͘ lìn ê thiⁿ chhin-chhiūⁿ thih ,  lín ê tōe chhin-chhiūⁿ tâng , 20 Lín chhut-la̍t tio̍h-bôa beh khang-khang ,  in-ūi lín ê tōe bô chhut i ê thó͘-sán ,  tōe ê chhiū-ba̍k iā bô kiat i ê ké-chí , 21 Lín kiâⁿ tāi-chì nā kap Góa hoán-tùi ,  m̄-khéng thiaⁿ-thàn Góa ,  Góa chiū beh chiàu lín ê chōe ke-thiⁿ chhit-pē kàng chai-ē hō͘ lín , 22 Góa beh chhe iá-siù kàu lín ê tiong-kan ,  kā-chia̍h lín ê kiáⁿ-jî ,  thun-bia̍t lín ê cheng-siⁿ ,  hō͘ lín ê lâng-gia̍h kiám-chió ,  lín ê lō͘ pha-hng , 23 Lín in-ūi chiah-ê iáu-kú bô siū chek-tok lâi kui-ǹg Góa ,  kiâⁿ tāi-chì hoán-tùi Góa , 24 Góa iā beh kiâⁿ tāi-chì lâi hoán-tùi lín ;  Góa pún-sin beh in-ūi lín ê chōe ,  phah lín chhit-pē tāng , 25 Góa koh beh hō͘ to-kiàm lîm-kàu lín ,  pò-èng lín pōe-iok ê chōe ;  lín beh siū ûi-khùn tī siâⁿ-lāi ;  Góa beh kàng un-e̍k tī lín tiong-kan ;  iā beh kau lín tī tùi-te̍k ê chhiú , 26 Góa toān-choa̍t lín só͘ óa-khò ê bí-niû ;  hit-sî beh ū cha̍p ê hū-jîn-lâng tī chi̍t ê lô͘ kā lín pek-piáⁿ ,  chhìn lín ê gia̍h ê chia̍h-mi̍h hō͘ lín ,  lín beh chia̍h ,  iā chia̍h bōe pá , 27 Lín in-ūi che it-chhè ê sū ,  nā iáu-kú m̄ thiaⁿ-thàn Góa ,  iā kiâⁿ tāi-chì hoán-tùi Góa , 28 Góa chiū beh hoat-chhut tōa siū-khì ,  kiâⁿ tāi-chì hoán-tùi lín ;  Góa pún-sin in-ūi lín ê chōe ,  chek-hoa̍t lín chhit-pē ê tāng , 29 Koh lín beh chia̍h lín ê kiáⁿ ê bah ;  lín ê cha-bó͘-kiáⁿ ê bah lín iā beh chia̍h , 30 Góa iā beh húi-hoāi lín ê soaⁿ-thâu-tôaⁿ ,  chhò lín ê ji̍t-siōng ,  chiong lín ê sin-si hiat tī lín ê ngó͘-siōng ê sin-chiūⁿ ;  Góa ê sim iā beh iàm-ò͘ⁿ lín , 31 Góa beh hō͘ lín ê siâⁿ pha-hng ,  hō͘ lín chiah ê sèng-só͘ hong-hòe ;  Góa iā bô beh phīⁿ lín ê hiuⁿ-liāu ê phang-bī , 32 Góa beh hō͘ tōe hong-hòe ;  lín ê tùi-te̍k khiā tī-hia ê ,  beh in-ūi án-ni lâi gông-ngia̍h , 33 Góa beh sì-sòaⁿ lín tī lia̍t-pang tiong ;  Góa iā beh pu̍ih to tui-kóaⁿ lín ;  lín ê tōe beh hong-hòe ,  lín ê siâⁿ beh pha-hng , 34 Lín tī tùi-te̍k ê tōe khiā-khí ê sî ,  lín ê tōe pha-hng beh hióng-siū i ê an-hioh ;  tī hit-sî tōe beh hioh-khùn ,  hióng-siū i ê an-hioh , 35 Tōe pha-hng jōa-kú ,  chiū beh tit-tio̍h an-hioh hiah-kú ;  in-ūi lín tiàm tī-hia ê ji̍t ,  lín chiah ê an-hioh ê kî i bô tit-tio̍h an-hioh , 36 Lūn-kàu lín só͘ chhun ê lâng ,  Góa beh hō͘ in tī tùi-te̍k ê tōe ,  sim kiaⁿ kàu hūn-khì ;  chhiū-hio̍h hō͘ hong chhe tín-tāng ê siaⁿ tui-kóaⁿ in ,  in beh tô-siám ,  ná chhin-chhiūⁿ tô-siám to-kiàm ê ;  bô lâng tui-kóaⁿ i ,  iā beh poa̍h-tó , 37 Bô lâng tui-kóaⁿ ê sî ,  in beh tāi-ke saⁿ-khoeh poa̍h-tó ,  chhin-chhiūⁿ tī to-kiàm ê thâu-chêng ;  lín tī tùi-te̍k ê bīn-chêng iā khiā bōe tiâu , 38 Lín beh bia̍t-bô tī lia̍t-pang-tiong ,  tùi-te̍k ê tōe beh thun-chia̍h lín , 39 Lín só͘ chhun ê lâng beh tī tùi-te̍k ê tōe ,  in-ūi ka-kī ê chōe lâi siau-bô ;  iā in-ūi chó͘-kong ê chōe kap in pîⁿ-pîⁿ siau-bô , 40 In beh jīn ka-kī ê chōe ,  kap in chó͘-kong ê chōe ,  chiū-sī in só͘ kan-hoān Góa ê chōe ,  koh jīn ka-kī kiâⁿ tāi-chì hoán-tùi Góa ; 41 só͘-í Góa kiâⁿ tāi-chì hoán-tùi in ,  tòa in kàu tùi-te̍k ê tōe ;  hit-sî in bô siū kat-lé ê sim ,  nā ū khiam-pi ,  kam-goān siū chōe ê hêng-hoa̍t , 42 Góa beh kì-liām Góa kap Ngá-kok só͘ li̍p ê iok ,  Góa beh kì-liām Góa kap Í-sat só͘ li̍p ê iok ,  Góa kap A-pek-la̍h-hán só͘ li̍p ê iok ,  Góa iā beh kì-liām chit ê tōe , 43 Hit ê tōe hō͘ in lī-khui ,  tit-tio̍h hióng-siū i ê an-hioh ,  tī i pha-hng ,  in bô tī-teh ê sî ,  koh in kam-goān siū chōe ê hêng-hoa̍t ,  in-ūi in khì-sak Góa ê hoat-tō͘ ,  sim-lāi iàm-ò͘ⁿ Góa ê lu̍t-lē ; 44 sui-jiân án-ni ,  in tī tùi-te̍k ê tōe ê sî ,  Góa iáu-kú bô khì-sak in ,  iā bô iàm-ò͘ⁿ in ,  lâi it-chīn bia̍t in ,  tì-kàu pōe Góa kap in só͘ li̍p ê iok ;  in-ūi Góa sī Iâ-hô-hoa in ê Siōng-tè , 45 Góa iā beh ūi-tio̍h in ê iân-kò͘ ,  kì-liām Góa kap in ê chó͘-kong só͘ li̍p ê iok ,  chiū-sī Góa tī īⁿ-pang-lâng ê bīn-chêng chhōa in chhut Ai-ki̍p tōe ê ,  beh chòe in ê Siōng-tè-ê ;  Góa sī Iâ-hô-hoa , 46 Chiah ê lu̍t-lē ,  hoat-tō͘ ,  kà-sī ,  chiū-sī Iâ-hô-hoa tī I pún-sin kap Í-sek-lia̍t lâng ê tiong-kan ,  tī Se-nái soaⁿ ,  thok Mô͘-se só͘ li̍p ê , 
