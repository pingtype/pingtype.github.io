1 I ê lé-mi̍h nā sī siā-un ê chè ,  he̍k-sī tùi gû-kûn-tiong hiàn ,  bô-lūn sī kang-ê ,  sī bú-ê ,  tio̍h ēng bô hâ-chhû-ê hiàn tī Iâ-hô-hoa ê bīn-chêng , 2 I tio̍h hōaⁿ-chhiú tī lé-mi̍h ê thâu-khak-téng ,  thâi i tī hōe-bō͘ ê mn̂g-kháu ;  A-lûn kiáⁿ-sun chòe chè-si-ê ,  tio̍h ēng huih hiù tī tôaⁿ ê chiu-ûi , 3 Tùi siā-un-chè ê tiong-kan ,  tio̍h chiong hé-chè hiàn hō͘ Iâ-hô-hoa ;  ēng khàm chōng-hú ê iû ,  kap chōng-hú só͘ ū ê iû , 4 í-ki̍p nn̄g lia̍p io-chí ,  kap in só͘ ū ê iû ,  chiū-sī óa-kūn io siang-pêng ê iû ,  kap koaⁿ-ni̍h ê bāng-se ,  kap io-chí ,  it-khài the̍h-khí-lâi , 5 A-lûn ê kiáⁿ-sun tio̍h sio i tī tôaⁿ-ni̍h sio-chè ê téng-bīn ,  chiū-sī tī hé-ni̍h ê chhâ ;  sī hiàn hō͘ Iâ-hô-hoa chòe phang-phang ê hé-chè , 6 I ê lé-mi̍h chòe siā-un ê chè hiàn hō͘ Iâ-hô-hoa ê ,  nā sī tùi iûⁿ-kûn-tiong ,  he̍k-sī kang-ê ,  he̍k-sī bú-ê ,  tio̍h ēng bô hâ-chhû-ê , 7 Nā hiàn chi̍t chiah iûⁿ-á-kiáⁿ chòe lé-mi̍h ,  tio̍h tī Iâ-hô-hoa ê bīn-chêng hiàn , 8 Iā tio̍h hōaⁿ-chhiú tī i ê lé-mi̍h ê thâu-khak-téng ,  thâi i tī hōe-bō͘-chêng ;  A-lûn ê kiáⁿ-sun tio̍h chiong i ê huih hiù tī tôaⁿ ê chiu-ûi , 9 Tùi siā-un-chè ê tiong-kan ,  tio̍h chiong hé-chè hiàn hō͘ Iâ-hô-hoa ;  hit tiong-kan ê iû ,  kap i ka-nn̂g-ki pûi ê iûⁿ-bé ,  tùi óa-kūn chit-kut ê só͘-chāi the̍h-khí-lâi ,  í-ki̍p khàm chōng-hú ê iû ,  kap chōng-hú só͘ ū ê iû , 10 í-ki̍p nn̄g lia̍p io-chí ,  kap in só͘ ū ê iû ,  chiū-sī óa-kūn io siang-pêng ê iû ,  kap koaⁿ-ni̍h ê bāng-se ,  kap io-chí ,  it-khài the̍h-khí-lâi , 11 Chè-si tio̍h sio i tī tôaⁿ-téng ;  sī hiàn hō͘ Iâ-hô-hoa chòe hé-chè ê chia̍h-mi̍h , 12 I ê lé-mi̍h nā sī soaⁿ-iûⁿ ,  tio̍h tī Iâ-hô-hoa ê bīn-chêng hiàn , 13 Tio̍h hōaⁿ-chhiú tī i ê thâu-khak ,  thâi i tī hōe-bō͘-chêng ;  A-lûn ê kiáⁿ-sun tio̍h chiong huih hiù tī tôaⁿ ê chiu-ûi , 14 I tio̍h tùi che hiàn i ê lé-mi̍h chòe hé-chè hō͘ Iâ-hô-hoa , 15 Ēng khàm chōng-hú ê iû ,  kap chōng-hú só͘ ū ê iû ,  í-ki̍p nn̄g lia̍p io-chí ,  kap in só͘ ū ê iû ,  chiū-sī óa-kūn io siang-pêng ê iû ,  kap koaⁿ-téng ê bāng-se ,  kap io-chí ,  it-khài the̍h-khí-lâi , 16 Chè-si tio̍h sio i tī tôaⁿ-téng ,  chòe hé-chè ê chia̍h-mi̍h ,  chhú i ê phang-phang-ê ;  iû lóng sī Iâ-hô-hoa ê , 17 Tī lín it-chhè khiā-khí ê só͘-chāi ,  iû kap huih lóng m̄-thang chia̍h ;  che beh chòe lín ta̍k sè-tāi éng-oán tiāⁿ-tio̍h ê lē , 
