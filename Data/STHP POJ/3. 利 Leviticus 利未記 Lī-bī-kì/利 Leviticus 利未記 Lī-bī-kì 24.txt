1 Iâ-hô-hoa hoan-hù Mô͘-se kóng , 2 Tio̍h bēng-lēng Í-sek-lia̍t lâng ,  ēng kaⁿ-ná khoeh-chiâⁿ chheng ê iû ,  the̍h lâi hō͘ lí ,  thang tiám-teng hō͘ i siông-siông kng , 3 Tī hōe-bō͘-lāi hoat-kūi ê tiùⁿ-lî-gōa ,  A-lûn tio̍h liāu-lí i ,  tùi ê-hng kàu chá-khí ,  siông-siông tī Iâ-hô-hoa ê bīn-chêng ;  che sī chòe lín tāi-tāi éng-oán ê lē , 4 I tio̍h tī Iâ-hô-hoa ê bīn-chêng ,  siông-siông liāu-lí chiah ê teng tī chheng-khì ê teng-tâi-téng , 5 Lí tio̍h the̍h iù ê mī-hún ,  pek cha̍p-jī tè piáⁿ ,  múi-tè ēng i-hoat cha̍p-hūn-nn̄g , 6 Tio̍h chiong piáⁿ pâi chòe nn̄g-chōa ,  múi-chōa la̍k-tè tī Iâ-hô-hoa ê bīn-chêng sèng-kiat ê toh-téng , 7 Koh tio̍h ēng chheng-khì ê jú-hiuⁿ hē tī ta̍k-chōa ,  kā piáⁿ chòe kì-hō ,  chiū-sī chòe hé-chè hiàn hō͘ Iâ-hô-hoa , 8 Ta̍k ê an-hioh-ji̍t ,  i tio̍h siông-siông pâi tī Iâ-hô-hoa ê bīn-chêng ;  che sī ūi-tio̍h Í-sek-lia̍t lâng chòe éng-oán ê iok , 9 Chiah ê piáⁿ tio̍h kui hō͘ A-lûn kap i ê kiáⁿ-sun ,  in tio̍h tī sèng ê só͘-chāi chia̍h i ;  in-ūi tī Iâ-hô-hoa ê hé-chè tiong ,  chit-ê sī chì-sèng kui tī i ,  chòe éng-oán ê lē , 10 Ū chi̍t-lâng i ê lāu-bú sī Í-sek-lia̍t lâng ;  i ê lāu-pē sī Ai-ki̍p lâng ,  chhut-lâi kiâⁿ tī Í-sek-lia̍t lâng ê tiong-kan ;  chit ê Í-sek-lia̍t hū-jîn-lâng ê kiáⁿ ,  kap chi̍t ê Í-sek-lia̍t lâng tī iâⁿ-pôaⁿ-lāi oan-ke , 11 Chit ê Í-sek-lia̍t hū-jîn-lâng ê kiáⁿ siat-to̍k sèng miâ ,  koh chiù-chó͘ ;  chiū ū lâng chiong i tòa kàu Mô͘-se hia ;  i ê lāu-bú miâ kiò Sī-lô-bi̍t ,  sī Tàn ê chi-phài ,  Tí-pek-lī ê cha-bó͘-kiáⁿ , 12 In koaiⁿ i tī khu-liû-só͘ ,  beh thèng-hāu Iâ-hô-hoa chí-sī , 13 Iâ-hô-hoa hoan-hù Mô͘-se kóng , 14 Tio̍h chiong hit ê chiù-chó͘ ê lâng tòa kàu iâⁿ-gōa ,  hō͘ thiaⁿ-kìⁿ ê lâng hōaⁿ-chhiú tī i ê thâu-khak-téng ;  choân-hōe chèng-lâng tio̍h ēng chio̍h-thâu tìm-sí i , 15 Lí tio̍h hoan-hù Í-sek-lia̍t lâng kóng ,  Kìⁿ-nā chiù-chó͘ i ê Siōng-tè ê ,  tio̍h tam-tng i ê chōe , 16 Lâng siat-to̍k Iâ-hô-hoa ê miâ ,  tio̍h hō͘ i sí ;  choân-hōe ê chèng-lâng tio̍h ēng chio̍h-thâu tìm-sí i ;  put-koán sī chhut-gōa lâng ,  á-sī pún-tōe lâng ,  i siat-to̍k Iâ-hô-hoa ê miâ ê sî ,  tio̍h hō͘ i sí , 17 Kìⁿ-nā phah-sí lâng ê ,  tek-khak tio̍h hō͘ i sí , 18 Phah-sí cheng-siⁿ ê ,  tio̍h pê i ,  ēng miā pê miā , 19 Lâng nā hō͘ i ê chhù-piⁿ siū sún-siong ,  i án-ni kiâⁿ ,  iā tio̍h án-ni khoán-thāi i , 20 Ēng siong pê siong ,  ēng ba̍k-chiu pê ba̍k-chiu ,  ēng chhùi-khí pê chhùi-khí ,  i sún-siong lâng cháiⁿ-iūⁿ ,  iā tio̍h án-ni pān i , 21 Phah-sí cheng-siⁿ ê ,  tio̍h pê i ;  phah-sí lâng ê ,  tek-khak tio̍h hō͘ i sí , 22 Put-koán sī chhut-gōa lâng ,  á-sī pún-tōe lâng ,  tâng chi̍t-iūⁿ ê hoat-lu̍t ;  in-ūi Góa Iâ-hô-hoa sī lín ê Siōng-tè , 23 Mô͘-se chiū kā Í-sek-lia̍t lâng kóng ,  in chiū chiong hit ê chiù-chó͘ ê lâng tòa kàu iâⁿ-gōa ,  ēng chio̍h-thâu tìm-sí ;  Í-sek-lia̍t lâng chiū chiàu Iâ-hô-hoa só͘ bēng-lēng Mô͘-se ê lâi kiâⁿ , 
