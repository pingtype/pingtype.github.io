1 Iâ-hô-hoa hoan-hù Mô͘-se kóng , 2 Lí tio̍h hoan-hù Í-sek-lia̍t choân-hōe tùi in kóng ,  Lín tio̍h chòe-sèng ,  in-ūi Góa Iâ-hô-hoa lín ê Siōng-tè sī sèng , 3 Lín ta̍k-lâng lóng tio̍h hàu-kèng i ê lāu-bú ,  i ê lāu-pē ;  iā tio̍h siú Góa hiah ê an-hioh ;  Góa sī Iâ-hô-hoa lín ê Siōng-tè , 4 Lín m̄-thang phian-ǹg ngó͘-siōng ,  iā m̄-thang ūi ka-kī chù-chō siōng-tè ;  Góa sī Iâ-hô-hoa lín ê Siōng-tè , 5 Lín hiàn siā-un-chè hō͘ Iâ-hô-hoa ê sî tio̍h hiàn thang tit-tio̍h chiap-la̍p ê , 6 Tī hiàn ê ji̍t á-sī kè-ji̍t chia̍h i ;  nā ū chhun kàu tē-saⁿ ji̍t-ê tio̍h ēng hé sio i , 7 Tē-saⁿ ji̍t nā koh chia̍h-tio̍h ,  che sī thang iàm-ò͘ⁿ-ê ;  bōe tit-tio̍h chiap-la̍p , 8 Hoān-nā chia̍h i ê lâng ,  tek-khak tio̍h tam-tng i ê chōe-kòa ;  in-ūi i siat-to̍k Iâ-hô-hoa ê sèng-mi̍h ;  hit-lâng tek-khak tùi i ê peh-sìⁿ-tiong siū chián-tû , 9 Lín siu-koah chhân ê ngó͘-kok ,  chhân ê kak-thâu m̄-thang koah kàu chīn ,  ka-la̍uh-ê iā m̄-thang khioh , 10 Phû-tô-hn̂g ké-chí m̄-thang bán liáu-liáu ,  iā m̄-thang khioh phû-tô só͘ lak ê ké-chí ;  tio̍h lâu hō͘ sòng-hiong lâng kap chhut-gōa ê ;  Góa sī Iâ-hô-hoa lín ê Siōng-tè , 11 Lín m̄-thang thau-the̍h ;  m̄-thang khi-phiàn ;  tāi-ke m̄-thang kóng pe̍h-chha̍t , 12 Lín m̄-thang kí Góa ê miâ lâm-sám chiù-chōa ,  lâi siat-to̍k lí ê Siōng-tè ê miâ ;  Góa chiū-sī Iâ-hô-hoa , 13 M̄-thang khi-hū lí ê chhù-piⁿ ,  iā m̄-thang chhiúⁿ-the̍h i ê mi̍h ;  chòe-kang lâng ê kang-chîⁿ m̄-thang lâu tī lí hia kui-mî kàu thiⁿ-kng , 14 M̄-thang mē chhàu-hī-lâng-ê ,  iā m̄-thang hē that-gāi ê mi̍h tī chhiⁿ-mî lâng ê bīn-chêng ;  tio̍h kèng-ùi lí ê Siōng-tè ;  Góa chiū-sī Iâ-hô-hoa , 15 Lín sím-phòaⁿ m̄-thang bô kong-tō ;  m̄-thang phian-thán sòng-hiong lâng ,  iā m̄-thang khòaⁿ-tāng ū sè-le̍k ê lâng ;  tio̍h chiàu kong-tō sím-phòaⁿ lí ê chhù-piⁿ , 16 M̄-thang tī lí ê peh-sìⁿ ê tiong-kan sì-kòe kiâⁿ húi-pòng lâng ;  iā m̄-thang chòe kan-chèng ài hāi-sí lí ê chhù-piⁿ ;  Góa chiū-sī Iâ-hô-hoa , 17 Lí m̄-thang sim-lāi oàn-hūn lí ê hiaⁿ-tī ;  tek-khak tio̍h chek-pī lí ê chhù-piⁿ ,  bián-tit ūi-tio̍h i tam-tng chōe , 18 M̄-thang pò-siû ,  iā m̄-thang bâi-oàn lí pún-kok ê peh-sìⁿ ;  tio̍h thiàⁿ chhù-piⁿ chhin-chhiūⁿ ka-kī ;  Góa chiū-sī Iâ-hô-hoa , 19 Lín tio̍h siú Góa ê lu̍t-lē ,  M̄-thang hō͘ lín ê cheng-siⁿ kap bô tâng-lūi-ê kau-ha̍p ;  m̄-thang ēng nn̄g-iūⁿ ê chéng-chí chham-chhap iā tī lí ê hn̂g-tōe ;  m̄-thang ēng nn̄g-iūⁿ ê liāu chham-chhap chòe-saⁿ ,  chhēng tī lí ê seng-khu , 20 Lú-pī chòe-lâng tiāⁿ-tio̍h ,  iáu-bē siū-sio̍k ,  bē tit-tio̍h tháu-pàng ,  lâng nā kap i kiâⁿ-îm ,  nn̄g-lâng tio̍h siū hêng-hoa̍t ;  chóng-sī m̄-thang hō͘ i sí ,  in-ūi lú-pī iáu-bē tit-tio̍h chū-iû , 21 Hit ê ta-po͘-lâng tio̍h ēng pó͘-kè-sit ê chè ,  chiū-sī chi̍t chiah mî-iûⁿ-káng ,  khan kàu hōe-bō͘ mn̂g-kháu ,  Iâ-hô-hoa ê bīn-chêng ,  chòe pó͘-kè-sit-chè ê chè , 22 Chè-si tio̍h ēng pó͘-kè-sit-chè ê iûⁿ-káng ,  tī Iâ-hô-hoa ê bīn-chêng sio̍k i só͘ hoān ê chōe ;  i só͘ hoān ê chōe chiū tit-tio̍h sià-bián , 23 Lín kàu Ka-lâm tōe ê sî ,  chai-chèng ta̍k-iūⁿ ōe-chia̍h-tit ê ké-chí-chhiū ,  lín tio̍h khòaⁿ hit ê ké-chí chòe chhin-chhiūⁿ bē siū kat-lé-ê chi̍t-iūⁿ ;  saⁿ-nî ê kú ,  lín tio̍h khòaⁿ hiah-ê chhin-chhiūⁿ bē siū kat-lé-ê ,  m̄-thang chia̍h in , 24 Kàu tē-sì nî só͘ kiat ê ké-chí lóng tio̍h chòe sèng ,  ēng i lâi o-ló Iâ-hô-hoa , 25 Kàu tē-gō͘ nî lín tio̍h chia̍h i ê ké-chí ,  thang hō͘ i kā lín kiat khah chōe ké-chí ;  Góa sī Iâ-hô-hoa lín ê Siōng-tè , 26 Lín m̄-thang chia̍h kâⁿ huih ê mi̍h ;  m̄-thang ēng hoat-su̍t ,  iā m̄-thang chiam-pok , 27 Thâu-khak ê chiu-ûi m̄-thang thì ,  chhùi-chhiu ê chiu-ûi iā m̄-thang khun , 28 Lín m̄-thang ūi sí-lâng koah ka-kī ê bah ,  iā m̄-thang chhiah kì-hō tī seng-khu ;  Góa sī Iâ-hô-hoa , 29 M̄-thang lêng-jio̍k lí ê cha-bó͘-kiáⁿ ,  hō͘ i chòe chhiong-ki ,  kiaⁿ-liáu tōe-chiūⁿ choan-choan ǹg îm-loān ,  tōe-chiūⁿ móa-móa tōa-pháiⁿ , 30 Lín tio̍h siú Góa hiah ê an-hioh ,  kèng Góa ê sèng-só͘ ;  Góa sī Iâ-hô-hoa , 31 M̄-thang phian-ǹg hiah ê kúi chiūⁿ-sin ê ,  kap kiâⁿ siâ-su̍t-ê ,  iā m̄-thang khì mn̄g in ,  tì-kàu hō͘ in phah lâ-sâm ;  Góa sī Iâ-hô-hoa lín ê Siōng-tè , 32 Tī pe̍h-thâu-mn̂g ê lâng ê bīn-chêng ,  lí tio̍h khí-lâi khiā ;  iā tio̍h chun-kèng lāu-lâng ê bīn ;  koh tio̍h kèng-ùi lí ê Siōng-tè ;  Góa sī Iâ-hô-hoa , 33 Nā ū chhut-gōa lâng kià-kha tī lín ê tōe-hng ,  kap lín khiā-khí ,  chiū m̄-thang khi-hū in , 34 Kap lín khiā-khí ê chhut-gōa lâng ,  lín tio̍h khòaⁿ in chhin-chhiūⁿ pún-tōe lâng chi̍t-iūⁿ ;  iā tio̍h thiàⁿ in chhin-chhiūⁿ pún-sin ;  in-ūi lín iā bat tī Ai-ki̍p tōe chòe chhut-gōa lâng ;  Góa sī Iâ-hô-hoa lín ê Siōng-tè , 35 Lín sím-phòaⁿ m̄-thang bô kong-tō ;  tī chhioh ,  tī chhìn ,  tī táu ,  lóng tio̍h kong-tō , 36 Tio̍h ēng kong-tō ê phêng ,  kong-tō ê tô-chí ,  kong-tō ê i-hoat ,  kong-tō ê him ;  Góa sī Iâ-hô-hoa lín ê Siōng-tè ,  bat chhōa lín chhut Ai-ki̍p tōe ê , 37 Lín tio̍h siú Góa it-chhè ê lu̍t-lē ,  kap Góa it-chhè ê hoat-tō͘ ,  lâi kiâⁿ i ;  Góa sī Iâ-hô-hoa , 
