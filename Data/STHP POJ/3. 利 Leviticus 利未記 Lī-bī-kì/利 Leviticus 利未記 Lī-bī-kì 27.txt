1 Iâ-hô-hoa hoan-hù Mô͘-se kóng , 2 Lí tio̍h hoan-hù Í-sek-lia̍t lâng kóng ,  Ēng lâng hē te̍k-pia̍t ê goān ,  tio̍h chiàu lí só͘ kó͘ ê sin-kè kui hō͘ Iâ-hô-hoa , 3 Lí só͘ kó͘ ê kè ,  ta-po͘-lâng tùi jī-cha̍p hè kàu la̍k-cha̍p hè ,  tio̍h kó͘ i ê kè-gûn gō͘-cha̍p sià-khek-le̍k ,  chiàu sèng-só͘ ê sià-khek-le̍k , 4 Nā sī cha-bó͘-lâng ,  lí tio̍h kó͘ i ê kè saⁿ-cha̍p sià-khek-le̍k , 5 Nā sī tùi gō͘-hè kàu jī-cha̍p hè ,  ta-po͘-ê lí tio̍h kó͘ i ê kè jī-cha̍p sià-khek-le̍k ;  cha-bó͘-lâng kó͘ cha̍p sià-khek-le̍k , 6 Nā sī tùi móa-ge̍h kàu gō͘-hè ,  ta-po͘-ê lí tio̍h kó͘ kè-gûn gō͘ sià-khek-le̍k ,  cha-bó͘-ê tio̍h kó͘ kè-gûn saⁿ sià-khek-le̍k , 7 Nā sī tùi la̍k-cha̍p hè í-chiūⁿ ,  ta-po͘-lâng lí tio̍h kó͘ kè-gûn cha̍p-gō͘ sià-khek-le̍k ,  cha-bó͘-lâng cha̍p sià-khek-le̍k , 8 Hit-lâng nā sòng-hiong ,  bōe chiàu lí só͘ kó͘ ê kè ,  chiū tio̍h hō͘ i khiā tī chè-si ê bīn-chêng ,  chè-si tio̍h kó͘ i ;  chiàu hē-goān ê lâng ê khùi-la̍t ,  chè-si tio̍h kó͘ i , 9 Nā sī cheng-siⁿ ,  chiū-sī lâng hiàn hō͘ Iâ-hô-hoa chòe lé-mi̍h ê ,  lóng tio̍h hun-piat i chòe-sèng , 10 Lâng m̄-thang kóe-ōaⁿ ,  iā m̄-thang tùi-ōaⁿ ,  he̍k-sī ēng hó-ê ōaⁿ pháiⁿ-ê ,  á-sī ēng pháiⁿ-ê ōaⁿ hó-ê ;  nā ēng cheng-siⁿ tùi-ōaⁿ cheng-siⁿ ,  só͘ hē ê kap só͘ ōaⁿ ê lóng tio̍h hun-piat i chòe-sèng , 11 Nā bô chheng-khì ê cheng-siⁿ ,  lâng só͘ m̄-thang hiàn-hō͘ Iâ-hô-hoa chòe lé-mi̍h ê ,  chiū tio̍h hō͘ cheng-siⁿ khiā tī chè-si ê bīn-chêng ; 12 chè-si chiū tio̍h kó͘ i ê kè ;  cheng-siⁿ sī hó sī pháiⁿ ,  lí chè-si só͘-kó͘-ê án-ni chiū-sī , 13 I nā it-tēng beh sio̍k-hôe ,  chiū tio̍h tī lí só͘ kó͘ ê kè-chîⁿ í-gōa ,  ke-thiⁿ gō͘-hūn ê chi̍t-hūn , 14 Lâng ēng chhù hun-piat chòe-sèng ,  kui hō͘ Iâ-hô-hoa ,  chè-si chiū tio̍h kó͘ i ê kè ,  chhù sī hó sī pháiⁿ ;  chè-si só͘ kó͘ ê kè ,  chiàu án-ni tiāⁿ-tio̍h , 15 Hun-piat i ê chhù chòe-sèng ê ,  nā beh sio̍k-hôe ,  chiū tio̍h tī lí só͘ kó͘ ê kè-gûn í-gōa ,  ke-thiⁿ gō͘-hūn ê chi̍t-hūn ;  chhù chiàu-kū kui i , 16 Lâng nā tùi i ê gia̍p ê tōe hun-piat chi̍t-hūn chòe-sèng kui hō͘ Iâ-hô-hoa ,  lí tio̍h chiàu i iā-chéng ê chōe-chió kó͘ i ê kè ;  nā iā tōa-be̍h chi̍t hō-mûi-jíⁿ ,  kè-gûn tio̍h gō͘-cha̍p sià-khek-le̍k , 17 I nā tùi hi-liân khí chiong tōe hun-piat chòe-sèng ,  chiū tio̍h chiàu lí só͘ kó͘ ê kè-chîⁿ lâi tiāⁿ-tio̍h , 18 Siat-sú i tī hi-liân í-āu chiong tōe hun-piat chòe-sèng ,  chè-si chiū tio̍h tùi hit-tia̍p kàu hi-liân só͘ chhun ê nî-gia̍h ,  sǹg i ê kè-chîⁿ ;  iā tio̍h tùi lí só͘ kó͘-ê ,  lâi kiám-chió i , 19 Hun-piat i ê tōe chòe-sèng ê ,  nā it-tēng beh sio̍k-hôe ,  i chiū tio̍h tī lí só͘ kó͘ ê kè-chîⁿ í-gōa ,  ke-thiⁿ gō͘-hūn ê chi̍t-hūn ;  tōe chiū tiāⁿ-tio̍h kui i , 20 I nā m̄ sio̍k-hôe hit ê tōe ,  á-sī chiong tōe bōe hō͘ pa̍t-lâng ,  chiū bōe-ōe koh sio̍k-tit , 21 Hit ê tōe kàu hi-liân ê sî í-keng kau-chhut ,  tio̍h chòe-sèng kui hō͘ Iâ-hô-hoa ,  chhin-chhiūⁿ éng-oán hiàn ê tōe chi̍t-iūⁿ ,  tio̍h kui hō͘ chè-si chòe-gia̍p , 22 I nā chiong só͘ bóe ê chi̍t tè tōe ,  m̄-sī i sán-gia̍p ê tōe ,  hun-piat chòe-sèng kui hō͘ Iâ-hô-hoa ; 23 chè-si chiū tio̍h ēng lí só͘ kó͘ ê kè-chîⁿ kā i chhui-sǹg kàu hi-liân ;  hit-ji̍t i tio̍h the̍h-chhut lí só͘ kó͘ ê kè-chîⁿ chòe-sèng ,  kui hō͘ Iâ-hô-hoa , 24 Hi-liân í-keng kàu ,  hit ê tōe tio̍h kui bōe-chú ,  chiū-sī hit ê sêng-chiap gia̍p ê goân-chú , 25 Kìⁿ-nā lí só͘ kó͘ ê kè-gûn ,  lóng tio̍h chiàu sèng-só͘ ê sià-khek-le̍k ;  jī-cha̍p kùi-la̍h chòe chi̍t sià-khek-le̍k , 26 To̍k-to̍k cheng-siⁿ ê tiong-kan thâu-chúi-siⁿ ê ,  bô-lūn sī gû sī iûⁿ ,  í-keng kui Iâ-hô-hoa chòe thâu-chúi-siⁿ ê ,  lâng m̄-thang koh hun-piat i chòe-sèng ,  in-ūi che pún sī Iâ-hô-hoa ê , 27 Nā sī bô chheng-khì ê cheng-siⁿ só͘ siⁿ ê ,  chiū tio̍h chiàu lí só͘ kó͘ ê kè ,  ke gō͘-hūn-chi̍t lâi sio̍k-hôe i ;  nā m̄ sio̍k-hôe ,  chiū tio̍h chiàu lí só͘ kó͘ ê kè lâi bōe , 28 To̍k-to̍k it-chhè éng-oán hiàn ê ,  chiū-sī lâng tùi i só͘ ū ê éng-oán hiàn-hō͘ Iâ-hô-hoa ,  bô-lūn sī lâng ,  sī cheng-siⁿ ,  á-sī i sán-gia̍p ê tōe ,  lóng m̄-thang bōe ,  iā m̄-thang sio̍k-hôe ;  i éng-oán hiàn-ê sī chì-sèng ,  kui hō͘ Iâ-hô-hoa , 29 Kìⁿ-nā éng-oán hiàn-ê chiū-sī tùi lâng ê tiong-kan éng-oán hiàn ,  lóng m̄-thang sio̍k ;  i tek-khak tio̍h siū sí , 30 Kìⁿ-nā tōe-chiūⁿ só͘ ū ê ,  bô-lūn sī thó͘-sán ,  á-sī chhiū-téng ê ké-chí ,  cha̍p-hūn ê chi̍t-hūn sī Iâ-hô-hoa ê ,  chòe-sèng kui hō͘ Iâ-hô-hoa , 31 Lâng nā beh sio̍k-hôe chit ê cha̍p-hūn-chi̍t ê sím-mi̍h mi̍h ,  chiū tio̍h ke gō͘-hūn ê chi̍t-hūn , 32 Kìⁿ-nā gû-kûn ,  iûⁿ-kûn ê cha̍p-hūn-chi̍t ,  keng-kè koáiⁿ-á-ē ê ,  múi tē-cha̍p-chiah tio̍h chòe-sèng kui hō͘ Iâ-hô-hoa , 33 Bô-koán i sī hó-pháiⁿ ,  m̄-thang tùi-ōaⁿ ;  nā beh tùi-ōaⁿ ,  chiū só͘ tùi-ōaⁿ-ê kap pún-jiân ê cheng-siⁿ ,  lóng tio̍h chòe-sèng ,  bōe sio̍k-tit , 34 Che chiū-sī Iâ-hô-hoa tī Se-nái soaⁿ ūi-tio̍h Í-sek-lia̍t lâng só͘ bēng-lēng Mô͘-se chiah ê bēng-lēng , 
