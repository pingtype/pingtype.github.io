1 Iâ-hô-hoa hoan-hù Mô͘-se kóng , 2 Lí tio̍h hoan-hù Í-sek-lia̍t lâng ,  kā in kóng ,  Góa sī Iâ-hô-hoa ,  lín ê Siōng-tè , 3 Lín chêng só͘ tiàm ê Ai-ki̍p tōe ,  hit-ūi ê lâng só͘-kiâⁿ-ê lín m̄-thang thàn in lâi kiâⁿ ;  Góa beh chhōa lín kàu Ka-lâm tōe ,  hit-ūi ê lâng só͘-kiâⁿ-ê ,  lín iā m̄-thang thàn in lâi kiâⁿ ,  iā m̄-thang chiàu in ê kui-lē lâi kiâⁿ , 4 Lín tio̍h thàn Góa ê hoat-tō͘ ,  siú Góa ê lu̍t-lē ,  chiàu chit-ê lâi kiâⁿ ;  Góa sī Iâ-hô-hoa lín ê Siōng-tè , 5 Só͘-í lín tio̍h siú Góa ê lu̍t-lē hoat-tō͘ ;  lâng nā kiâⁿ chiah-ê chiū beh tùi chiah-ê lâi oa̍h ;  Góa sī Iâ-hô-hoa , 6 Lín lóng m̄-thang chhin-kūn kut-jio̍k ê chhin ,  lâi lō͘-hiān i ê ē-thé ;  Góa sī Iâ-hô-hoa , 7 M̄-thang lō͘-hiān lí ê lāu-bú ê ē-thé ,  lâi lêng-jio̍k lí ê lāu-pē ;  i sī lí ê lāu-bú ,  m̄-thang lō͘-hiān i ê ē-thé , 8 Lí lāu-pē ê āu-bó͘ ê ē-thé lí m̄-thang lō͘-hiān ;  i sī lí ê lāu-pē ê ē-thé , 9 Lí ê chí-bē ,  bô-lūn sī tâng-pē-ê á-sī tâng-bú-ê ,  chhut-sì tī ke-lāi ,  á-sī chhut-sì tī ke-gōa ,  lóng m̄-thang lō͘-hiān in ê ē-thé , 10 Lí ê hāu-siⁿ ê cha-bó͘-kiáⁿ ,  á-sī lí ê cha-bó͘-kiáⁿ ê cha-bó͘-kiáⁿ ,  m̄-thang lō͘-hiān in ê ē-thé ;  in-ūi sī lí pún-sin ê ē-thé , 11 Lí lāu-pē ê āu-bó͘ ê cha-bó͘-kiáⁿ ,  tùi lí ê lāu-pē siⁿ-ê ,  sī lí ê sió-bē ,  m̄-thang lō͘-hiān i ê ē-thé , 12 M̄-thang lō͘-hiān lí ê ko͘ ê ē-thé ;  i sī lí ê lāu-pē kut-jio̍k ê chhin , 13 M̄-thang lō͘-hiān lí ê î-bú ê ē-thé ;  i sī lí ê lāu-bú kut-jio̍k ê chhin , 14 Lí m̄-thang lêng-jio̍k lí ê chek-peh ,  lō͘-hiān i ê bó͘ ê ē-thé ;  i sī lí ê ḿ ,  lí ê chím , 15 Lí m̄-thang lō͘-hiān lí ê sim-pū ê ē-thé ;  i sī lí ê kiáⁿ ê bó͘ ;  m̄-thang lō͘-hiān i ê ē-thé , 16 M̄-thang lō͘-hiān lí ê hiaⁿ-tī ê bó͘ ê ē-thé ;  i sī lí ê hiaⁿ-tī ê ē-thé , 17 Hū-jîn-lâng kap i ê cha-bó͘-kiáⁿ ê ē-thé m̄-thang lóng lō͘-hiān ;  m̄-thang chiong i ê kiáⁿ ê cha-bó͘-kiáⁿ á-sī i ê cha-bó͘-kiáⁿ ê cha-bó͘-kiáⁿ ê ē-thé lâi lō͘-hiān i ;  in sī kut-jio̍k ê chhin ,  che sī chin pháiⁿ , 18 Bó͘ iáu tī-teh ,  lí m̄-thang lēng-gōa koh chhōa i ê chí-bē ,  lō͘-hiān i ê ē-thé ,  lâi chòe i ê tùi-thâu , 19 Hū-jîn-lâng keng-kî kàu ,  bô chheng-khì ê sî ,  lí m̄-thang kūn-óa i lâi lō͘-hiān i ê ē-thé , 20 Lí m̄-thang kap chhù-piⁿ ê bó͘ kiâⁿ-îm lâi phah lâ-sâm ka-kī , 21 M̄-thang hō͘ lí ê kiáⁿ-jî tùi hé-tiong kè-khì ,  kui hō͘ Mô͘-lo̍k ;  iā m̄-thang siat-to̍k lí ê Siōng-tè ê miâ ;  Góa chiū-sī Iâ-hô-hoa , 22 M̄-thang kap ta-po͘-lâng kau-ha̍p ,  chhin-chhiūⁿ kap hū-jîn-lâng chi̍t-iūⁿ ;  che sī chin khó-ò͘ⁿ ê tāi , 23 Put-lūn sím-mi̍h siù ,  m̄-thang kap i kau-ha̍p ,  lâi phah lâ-sâm ka-kī ;  hū-jîn-lâng iā m̄-thang khiā tī siù ê thâu-chêng kap i kau-ha̍p ;  che sī ge̍k-sèng ê tāi , 24 Tī chiah ê it-chhè ê sū lín lóng m̄-thang phah lâ-sâm ka-kī ;  in-ūi Góa tī lín ê bīn-chêng só͘ kóaⁿ-chhut ê lia̍t-pang tī chiah-ê it-chhè ū phah lâ-sâm ka-kī ; 25 tōe iā phah lâ-sâm ,  só͘-í Góa pān i ê chōe ;  hit ê tōe iā thò͘-chhut i khiā-khí ê peh-sìⁿ , 26 Só͘-í lín tio̍h siú Góa ê lu̍t-lē ,  Góa ê hoat-tō͘ ;  chiah-ê it-chhè khó-ò͘ⁿ ê sū ,  bô-lūn sī pún-tōe lâng á-sī kià-kha tī lín tiong-kan ê gōa-lâng lóng m̄-thang kiâⁿ i ; 27 (in-ūi tī lín í-chêng khiā-khí hit ê tōe ê lâng kiâⁿ chiah-ê it-chhè khó-ò͘ⁿ ê sū ,  tōe chiū phah lâ-sâm) ; 28 bián-tit lín phah lâ-sâm hit ê tōe ê sî ,  tōe chiū chiong lín thò͘-chhut ,  chhin-chhiūⁿ thò͘-chhut tī lín í-chêng ê peh-sìⁿ chi̍t-poaⁿ-iūⁿ , 29 In-ūi kìⁿ-nā kiâⁿ chiah-ê it-chhè khó-ò͘ⁿ ê sū ê chi̍t-hāng ,  kiâⁿ i ê lâng beh tùi i ê peh-sìⁿ-tiong chián-tû i , 30 Só͘-í lín tio̍h siú Góa só͘ kau-tài-ê ,  bián-tit lín thàn hiah ê khó-ò͘ⁿ ê hong-sio̍k ,  chiū-sī tī lín í-chêng ê lâng só͘ siông-siông kiâⁿ-ê ,  tì-kàu lín tùi hiah-ê phah lâ-sâm ka-kī ;  Góa chiū-sī Iâ-hô-hoa lín ê Siōng-tè , 
