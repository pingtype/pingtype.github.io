1 Kàu tē-poeh ji̍t ,  Mô͘-se tiàu A-lûn kap i ê kiáⁿ ,  í-ki̍p Í-sek-lia̍t hiah ê tiúⁿ-ló lâi , 2 Tùi A-lûn kóng ,  Lí tio̍h chhú chi̍t-chiah sòe chiah gû-káng-á ,  chòe sio̍k-chōe-chè ,  chi̍t chiah mî-iûⁿ-káng chòe sio-chè ,  tio̍h bô hâ-chhû-ê ,  hiàn tī Iâ-hô-hoa ê bīn-chêng , 3 Lí iā tio̍h hoan-hù Í-sek-lia̍t lâng kóng ,  Lín tio̍h chhú chi̍t chiah soaⁿ-iûⁿ-káng chòe sio̍k-chōe-chè ;  koh chhú chi̍t chiah gû-á-kiáⁿ ,  kap chi̍t chiah mî-iûⁿ-á ,  lóng tio̍h bē-móa-nî ,  koh tio̍h bô hâ-chhû ê ,  chòe sio-chè , 4 Koh chhú chi̍t chiah gû-káng ,  chi̍t chiah mî-iûⁿ-káng ,  chòe siā-un-chè ,  hiàn tī Iâ-hô-hoa ê bīn-chêng ,  kap chhú tiau-hô iû ê sò͘-chè ;  in-ūi kin-á-ji̍t Iâ-hô-hoa beh hián-hiān hō͘ lín khòaⁿ , 5 In chiū chiàu Mô͘-se só͘ bēng-lēng-ê tòa kàu hōe-bō͘ chêng ;  hōe-chiòng lóng kūn-óa lâi khiā tī Iâ-hô-hoa ê bīn-chêng , 6 Mô͘-se kóng ,  Che sī Iâ-hô-hoa bēng-lēng lín só͘ tio̍h kiâⁿ ê ;  Iâ-hô-hoa ê êng-kng chiū beh hián-hiān hō͘ lín khòaⁿ , 7 Mô͘-se tùi A-lûn kóng ,  Lí tio̍h kàu tôaⁿ-chêng ,  hiàn lí ê sio̍k-chōe-chè ,  kap lí ê sio-chè ,  ūi pún-sin kap peh-sìⁿ sio̍k-chōe ;  koh hiàn peh-sìⁿ ê lé-mi̍h ,  thòe in sio̍k-chōe ,  lóng chiàu Iâ-hô-hoa só͘ bēng-lēng-ê , 8 A-lûn chiū kàu tôaⁿ-chêng ,  thâi hit chiah gû-á-kiáⁿ ,  ūi pún-sin chòe sio̍k-chōe-chè ê , 9 A-lûn chiah ê kiáⁿ phâng hit ê huih hō͘ i ;  i chiū ēng chńg-thâu-á ùn huih ,  boah tī tôaⁿ-téng hiah ê kak ;  koh ēng huih tò tī tôaⁿ-kha-ni̍h , 10 To̍k-to̍k sio̍k-chōe-chè ê iû kap io-chí ,  kap koaⁿ-ni̍h ê bāng-se ,  i lóng sio tī tôaⁿ-téng ;  chiàu Iâ-hô-hoa só͘ bēng-lēng Mô͘-se ê , 11 I koh ēng hé chiong bah kap phê sio tī iâⁿ-gōa , 12 Chiū thâi sio-chè ê cheng-siⁿ ;  A-lûn chiah ê kiáⁿ phâng huih hō͘ i ,  i chiū hiù tī tôaⁿ-téng ê chiu-ûi , 13 In koh ēng sio-chè ê bah ,  chi̍t-tè chi̍t-tè liân thâu the̍h hō͘ i ;  i lóng sio tī tôaⁿ-téng , 14 I koh sóe chōng-hú kap thúi ,  sio tī tôaⁿ-téng sio-chè ê téng-bīn , 15 I tòa peh-sìⁿ ê lé-mi̍h ,  chiong hit-chiah chòe peh-sìⁿ sio̍k-chōe-chè ê soaⁿ-iûⁿ-káng thâi i ,  ūi-tio̍h chōe lâi hiàn ,  kap khí-thâu-ê tâng chi̍t-iūⁿ , 16 Iā tòa sio-chè chiàu lē lâi hiàn , 17 I koh tòa sò͘-chè ,  tùi hit tiong-kan mi chi̍t-pé ;  che sī tī chá-khí-sî ê sio-chè í-gōa , 18 Koh thâi gû-káng kap mî-iûⁿ-káng chòe peh-sìⁿ ê siā-un-chè ;  A-lûn chiah ê kiáⁿ phâng huih hō͘ i ,  i chiū hiù tī tôaⁿ-téng ê chiu-ûi , 19 Koh the̍h gû-káng ê iû ;  kap mî-iûⁿ-káng pûi ê bé ,  í-ki̍p khàm chōng-hú ê iû ,  kap io-chí ,  kap koaⁿ-ni̍h ê bāng-se , 20 In chiong chiah ê iû hē tī hiah ê heng ê téng-bīn ,  i chiū chiong iû sio tī tôaⁿ-téng , 21 Chiah ê heng kap chiàⁿ-thúi ,  A-lûn ēng i chòe iô-chè ,  tī Iâ-hô-hoa ê bīn-chêng iô i ;  lóng sī chiàu Mô͘-se só͘ bēng-lēng-ê , 22 A-lûn ǹg peh-sìⁿ kia̍h-khí chhiú ,  kā in chiok-hok ;  i í-keng hiàn sio̍k-chōe-chè ,  sio-chè ,  siā-un-chè ,  chiū lo̍h-lâi , 23 Mô͘-se A-lûn chìn-ji̍p hōe-bō͘ ,  koh chhut-lâi kā peh-sìⁿ chiok-hok ;  Iâ-hô-hoa ê êng-kng chiū hián-hiān hō͘ chèng peh-sìⁿ khòaⁿ-kìⁿ , 24 Ū hé tùi Iâ-hô-hoa ê bīn-chêng chhut-lâi ,  sio tôaⁿ-téng ê sio-chè ,  kap iû ;  chèng peh-sìⁿ khòaⁿ-kìⁿ ,  chiū chhut tōa hoaⁿ-hí ê siaⁿ ,  phak tī tōe-ni̍h , 
