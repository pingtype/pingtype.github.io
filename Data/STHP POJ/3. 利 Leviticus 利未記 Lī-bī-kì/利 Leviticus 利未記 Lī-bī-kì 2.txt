1 Nā ū lâng hiàn sò͘-chè chòe lé-mi̍h hō͘ Iâ-hô-hoa ,  tio̍h ēng iù ê mī-hún chòe i ê lé-mi̍h ;  tio̍h thîn iû tī hit téng-bīn ,  hē jú-hiuⁿ tī hit téng-bīn , 2 Tòa kàu A-lûn ê kiáⁿ-sun chòe chè-si-ê hia ;  i chiū tùi iù ê mī-hún-tiong chhú-chhut chi̍t-pé lâi ,  kap tām-po̍h iû ,  í-ki̍p lóng-chóng ê jú-hiuⁿ ;  chè-si chiū sio i tī tôaⁿ-téng chòe kì-liām ;  sī hiàn hō͘ Iâ-hô-hoa chòe phang-phang ê hé-chè , 3 Sò͘-chè só͘ chhun-ê ,  tio̍h kui hō͘ A-lûn kap i ê kiáⁿ-sun ;  che sī hiàn-hō͘ Iâ-hô-hoa hé-chè-tiong chòe chì-sèng-ê , 4 Lí nā tòa hé-lô͘ só͘ pek ê lé-mi̍h chòe sò͘-chè ,  tio̍h ēng iù mī-hún ê bô-kàⁿ-piáⁿ ,  ēng iû tiau-hô-ê ,  á-sī bô-kàⁿ ê po̍h-piáⁿ ēng iû boah-ê , 5 Nā ēng chian-pôaⁿ chian ê lé-mi̍h chòe sò͘-chè ,  chiū tio̍h ēng tiau-hô iû bô-kàⁿ ê iù mī-hún , 6 Tio̍h peh kui-tè ,  thîn iû tī téng-bīn ;  che sī sò͘-chè , 7 Nā ēng tiáⁿ-á chú ê lé-mi̍h chòe sò͘-chè ;  chiū tio̍h ēng iû kap iù mī-hún chòe , 8 Tio̍h chiong chiah ê mi̍h chòe sò͘-chè ,  tòa kàu Iâ-hô-hoa ê bīn-chêng ,  kau-tài chè-si ,  hō͘ i tòa kàu tôaⁿ-chêng , 9 Chè-si tio̍h tùi sò͘-chè-tiong the̍h-chhut chòe kì-liām-ê ,  sio tī tôaⁿ-téng ;  sī hiàn hō͘ Iâ-hô-hoa chòe phang-phang ê hé-chè , 10 Sò͘-chè só͘ chhun-ê tio̍h kui hō͘ A-lûn kap i ê kiáⁿ-sun ;  che sī hiàn-hō͘ Iâ-hô-hoa ê hé-chè-tiong chòe chì-sèng-ê , 11 Kìⁿ-nā lín hiàn-hō͘ Iâ-hô-hoa ê sò͘-chè ,  lóng m̄-thang ēng kàⁿ chòe i ,  in-ūi kàⁿ kap bi̍t lín lóng m̄-thang sio i ,  lâi chòe hé-chè hiàn hō͘ Iâ-hô-hoa , 12 Chiah ê mi̍h lín tio̍h hiàn hō͘ Iâ-hô-hoa ,  chòe khí-thâu-se̍k ê lé-mi̍h ;  chóng-sī m̄-thang chiūⁿ tôaⁿ-téng chòe phang-bī , 13 Kìⁿ-nā hiàn chòe sò͘-chè ê lé-mi̍h ,  lóng tio̍h ēng iâm tiau-hô ;  tī lí sò͘-chè ê téng-bīn m̄-thang khiàm-kheh lín ê Siōng-tè li̍p-iok ê iâm ;  lí it-chhè ê lé-mi̍h ,  lóng tio̍h phòe iâm lâi hiàn , 14 Nā ēng khí-thâu sêng-se̍k ê mi̍h chòe sò͘-chè ,  hiàn hō͘ Iâ-hô-hoa chòe lé-mi̍h ,  tio̍h ēng sin ê sūi ,  chiū-sī kè-lún ,  kè hang ê hó ngó͘-kok ,  hiàn i chòe lín khí-thâu sêng-se̍k ê sò͘-chè , 15 Iā tio̍h thîn iû tī hit téng-bīn ,  hē jú-hiuⁿ tī hit téng-bīn ;  che sī sò͘-chè , 16 Chè-si tio̍h chiong hit tiong-kan ,  chòe kì-liām-ê ,  chiū-sī kè-lún ê sūi chi̍t-hūn ,  kap iû chi̍t-hūn ,  í-ki̍p it-chhè ê jú-hiuⁿ ,  lóng sio i ;  che sī hiàn hō͘ Iâ-hô-hoa ê hé-chè , 
