1 Iâ-hô-hoa hoan-hù Mô͘-se kóng , 2 Lí tio̍h hoan-hù A-lûn kap i hiah ê kiáⁿ kap Í-sek-lia̍t ê chèng-lâng kóng ,  Iâ-hô-hoa só͘ bēng-lēng-ê chiū-sī án-ni kóng , 3 Kìⁿ-nā sio̍k Í-sek-lia̍t-ke ê lâng ,  thâi gû-káng ,  á-sī mî-iûⁿ-á ,  á-sī soaⁿ-iûⁿ ,  bô-lūn thâi tī iâⁿ-lāi á-sī thâi tī iâⁿ-gōa , 4 nā bô tāi-seng khan kàu hōe-bō͘ mn̂g-kháu ,  lâi Iâ-hô-hoa ê hōe-bō͘ chêng ,  hiàn hō͘ Iâ-hô-hoa chòe lé-mi̍h ,  chhiah-huih ê chōe beh kui tī hit-lâng ,  i ū chhiah-huih ;  hit-lâng beh tùi i ê peh-sìⁿ-tiong chián-tû ; 5 che sī ūi-tio̍h Í-sek-lia̍t lâng chiong in tī chhân-iá só͘ hiàn ê chè ,  tòa kàu hōe-bō͘ mn̂g-kháu ,  Iâ-hô-hoa ê bīn-chêng ,  kau hō͘ chè-si ,  hiàn hō͘ Iâ-hô-hoa chòe siā-un ê chè , 6 Chè-si tio̍h chiong huih hiù tī hōe-bō͘ mn̂g-kháu Iâ-hô-hoa ê tôaⁿ-téng ,  chiong iû sio chòe phang-phang ê bī ,  hiàn hō͘ Iâ-hô-hoa , 7 In m̄-thang koh hiàn-chè tī in kiâⁿ siâ-îm só͘ thàn ê kúi-koài ;  che beh chòe in ta̍k sè-tāi éng-oán ê lē , 8 Lí tio̍h tùi in kóng ,  Kìⁿ-nā sio̍k Í-sek-lia̍t-ke ê lâng ,  á-sī kià-kha tī in tiong-kan ê gōa-lâng ,  hiàn sio-chè á-sī chè-mi̍h ; 9 nā bô tòa kàu hōe-bō͘ mn̂g-kháu ,  hiàn-hō͘ Iâ-hô-hoa ,  hit-lâng tio̍h tùi i ê peh-sìⁿ-tiong siū chián-tû , 10 Kìⁿ-nā sio̍k Í-sek-lia̍t-ke ê lâng ,  á-sī kià-kha tī in tiong-kan ê gōa-lâng ,  nā chia̍h sím-mi̍h huih ,  Góa beh tùi hit ê chia̍h-huih ê lâng pìⁿ-bīn ,  tùi i ê peh-sìⁿ-tiong chián-tû i , 11 In-ūi bah ê oa̍h-miā chāi tī huih ,  Góa ēng i siúⁿ-sù lín ,  thang tī tôaⁿ-téng ūi lín ê oa̍h-miā sio̍k-chōe ;  in-ūi huih-lāi ū oa̍h-miā ,  só͘-í ōe sio̍k-chōe , 12 Só͘-í Góa tùi Í-sek-lia̍t lâng kóng ,  Lín lóng m̄-thang chia̍h huih ;  kià-kha tī lín tiong-kan ê gōa-lâng iā m̄-thang chia̍h huih , 13 Kìⁿ-nā Í-sek-lia̍t lâng ,  á-sī kià-kha tī in tiong-kan ê gōa-lâng ,  nā phah-la̍h tit-tio̍h ōe-chia̍h-tit ê khîm-siù ,  tio̍h chhiah i ê huih chhut-lâi ,  ēng thô͘ khàm i , 14 Lūn-kàu it-chhè ū jio̍k-sin ê oa̍h-miā ,  i ê huih chiū-sī i ê oa̍h-miā ;  só͘-í Góa tùi Í-sek-lia̍t lâng kóng ,  Bô-lūn sím-mi̍h jio̍k-sin ê huih lín lóng m̄-thang chia̍h ;  in-ūi it-chhè jio̍k-sin ê oa̍h-miā chiū-sī i ê huih ;  kìⁿ-nā chia̍h i ê lâng tek-khak siū chián-tû , 15 Kìⁿ-nā chia̍h ka-kī sí ê mi̍h ,  á-sī hō͘ iá-siù thiah-li̍h ê ,  bô-lūn sī pún-tōe lâng ,  á-sī gōa-lâng ,  tek-khak bô chheng-khì kàu ê-hng ,  lóng tio̍h sóe i ê saⁿ ,  ēng chúi sóe seng-khu ,  kàu ê-hng chiah chheng-khì , 16 Chóng-sī i nā bô sóe-saⁿ ,  sóe seng-khu ,  chiū tio̍h tam-tng i ê chōe-kòa , 
