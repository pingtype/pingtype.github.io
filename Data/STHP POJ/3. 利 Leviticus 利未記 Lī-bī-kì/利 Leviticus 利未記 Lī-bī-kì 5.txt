1 Nā ū lâng hoān-chōe ,  chiū-sī thiaⁿ-kìⁿ chiù-chōa ê siaⁿ ,  iā i pún tio̍h chòe kan-chèng ,  chóng-sī só͘ khòaⁿ-kìⁿ ,  á-sī só͘ chai ê ,  i m̄-kóng ,  i tio̍h tam-tng i ê chōe , 2 Nā ū lâng bong-tio̍h bô chheng-khì ê mi̍h ,  he̍k-sī bô chheng-khì ê siù ê sin-si ,  he̍k-sī bô chheng-khì ê cheng-siⁿ ê sin-si ,  he̍k-sī bô chheng-khì ê thâng-thōa ê sin-si ,  i iā m̄-chai ,  i chiū bô chheng-khì ,  i chiū ū chōe , 3 Á-sī i bong-tio̍h pa̍t-lâng ê bô chheng-khì ,  bô-lūn bak-tio̍h sím-mi̍h bô chheng-khì lâi bô chheng-khì ,  chóng-sī i m̄-chai ;  kàu chi̍t-ē chai ,  chiū ū chōe , 4 Á-sī ū lâng sûi-piān chiù-chōa ,  chhùi kóng beh chòe-pháiⁿ ,  beh chòe-hó ,  bô-lūn lâng tī sím-mi̍h sū sûi-piān chiù-chōa ,  i iā m̄-chai ;  kàu chi̍t-ē chai ,  chiū tī chiah ê hāng ê chi̍t-hāng ,  sǹg-chòe ū chōe , 5 I tī chiah ê hāng ê chi̍t-hāng ū chōe ,  chiū tio̍h sêng-jīn i só͘ hoān ê chōe , 6 Iā tio̍h in-ūi só͘ hoān ê chōe ,  tòa pó͘-kè-sit ê chè ,  kàu Iâ-hô-hoa ê bīn-chêng ,  chiū-sī iûⁿ-kûn-tiong ê bú-ê ,  he̍k-sī mî-iûⁿ-á ,  he̍k-sī soaⁿ-iûⁿ chòe sio̍k-chōe ê chè ;  lūn-kàu i ê chōe ,  chè-si tio̍h án-ni kā i sio̍k , 7 I ê khùi-la̍t nā bô kàu-gia̍h thang hiàn chi̍t chiah iûⁿ-á ,  chiū tio̍h in-ūi i só͘ hoān ê chōe ,  ēng nn̄g chiah ka-chui ,  á-sī nn̄g chiah chíⁿ-á-kiáⁿ ,  tòa kàu Iâ-hô-hoa ê bīn-chêng chòe pó͘-kè-sit ê chè ;  chi̍t-chiah chòe sio̍k-chōe-chè ,  chi̍t-chiah chòe sio-chè , 8 I tio̍h chiong chiah-ê tòa kàu chè-si hia ;  chè-si chiū tio̍h tāi-seng hiàn hit-chiah chòe sio̍k-chōe-chè ê ;  tùi ām-kún chūn i ê thâu ,  chóng-sī m̄-thang kā i phòa-khui , 9 I iā tio̍h ēng chit ê sio̍k-chōe-chè ê huih ,  hiù tī tôaⁿ-piⁿ ;  só͘ chhun ê huih tio̍h le̍k tī tôaⁿ-kha ;  che sī sio̍k-chōe-chè , 10 I tio̍h chiàu-lē hiàn tē-jī-chiah chòe sio-chè ;  lūn-kàu i só͘ hoān ê chōe ,  chè-si tio̍h chiàu án-ni kā i sio̍k ;  chiū beh tit-tio̍h sià-bián , 11 I ê khùi-la̍t nā bô kàu-gia̍h thang hiàn nn̄g chiah ka-chui ,  á-sī nn̄g chiah chíⁿ-á-kiáⁿ ,  chiū tio̍h in-ūi i só͘ hoān ê chōe ,  tòa i ê lé-mi̍h lâi ,  chiū-sī iù ê mī-hún i-hoat ê cha̍p-hūn-chi̍t ,  chòe sio̍k-chōe-chè ,  m̄-thang lo̍h iû ,  iā m̄-thang chham jú-hiuⁿ ;  in-ūi sī sio̍k-chōe-chè , 12 I tio̍h chiong lé-mi̍h tòa kàu chè-si hia ;  chè-si tio̍h la̍k chi̍t-la̍k ,  lâi chòe i ê kì-liām ,  sio tī tôaⁿ-téng ,  chiàu hiàn hō͘ Iâ-hô-hoa ê hé-chè ;  che sī sio̍k-chōe-chè , 13 Lūn-kàu i tī chitkui2 hāng sū ê tiong-kan ,  só͘ hoān ê chi̍t-hāng ,  chè-si tio̍h án-ni kā i sio̍k ,  chiū i beh tit-tio̍h sià-bián ;  só͘ chhun ê lóng kui hō͘ chè-si ,  kap sò͘-chè chi̍t-iūⁿ , 14 Iâ-hô-hoa hoan-hù Mô͘-se kóng , 15 Lâng nā tī Iâ-hô-hoa ê sèng-mi̍h chhò-gō͘ hoān-chōe ,  tì-kàu ū kè-sit ,  chiū tio̍h ēng pó͘-kè-sit ê chè lâi hiàn hō͘ Iâ-hô-hoa ,  chiàu lí só͘ kó͘ sià-khek-le̍k ê gûn ,  chiū-sī chiàu sèng-só͘ ê sià-khek-le̍k ,  tùi iûⁿ-kûn-tiong ēng bô hâ-chhû ê mî-iûⁿ-káng ,  chòe pó͘-kè-sit ê chè ; 16 koh i in-ūi tī sèng-mi̍h ê chhò-gō͘ tio̍h pê ,  lēng-gōa tio̍h ke gō͘-hūn ê chi̍t-hūn kau hō͘ chè-si ;  chè-si tio̍h ēng pó͘-kè-sit ê chè ê mî-iûⁿ-káng ,  thòe i sio̍k-chōe ,  i chiū beh tit-tio̍h sià-bián , 17 Nā ū lâng hoān-chōe kiâⁿ Iâ-hô-hoa só͘ bēng-lēng m̄-thang kiâⁿ ê chi̍t-hāng-sū ,  i sui-jiân m̄-chai iā sī ū-chōe ,  chiū tio̍h tam-tng i ê chōe , 18 I tio̍h chiàu lí só͘ kó͘ ê ,  tùi iûⁿ-kûn-tiong khan chi̍t chiah bô hâ-chhû ê mî-iûⁿ-káng ,  lâi kau hō͘ chè-si chòe pó͘-kè-sit ê chè ,  in-ūi i chhò-gō͘ hoān-tio̍h ,  i iā m̄-chai ,  chè-si chiū beh thòe i sio̍k-chōe ,  i chiū beh tit-tio̍h sià-bián , 19 Che sī pó͘-kè-sit ê chè ;  in-ūi i tī Iâ-hô-hoa ê bīn-chêng si̍t-chāi ū kè-sit , 
