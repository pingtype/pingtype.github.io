1 A-lûn nn̄g ê kiáⁿ kūn-óa Iâ-hô-hoa ê bīn-chêng lâi sí ;  in sí-liáu Iâ-hô-hoa hoan-hù Mô͘-se ,  tùi Mô͘-se kóng , 2 Tio̍h kā lí ê hiaⁿ A-lûn kóng ,  m̄-thang sûi-piān-sî ji̍p sèng-só͘ ê tiùⁿ-lî-lāi ,  kàu iok-kūi-téng si-un-só͘ ê bīn-chêng ,  bián-tit sí ;  in-ūi Góa beh tī hûn-tiong hián-hiān tī si-un-só͘ ê téng-bīn , 3 A-lûn beh ji̍p sèng-só͘ tio̍h án-ni ;  tio̍h tòa chi̍t-chiah gû-káng-á-kiáⁿ chòe sio̍k-chōe-chè ,  chi̍t chiah mî-iûⁿ-káng chòe sio-chè , 4 I tio̍h chhēng iù-tōe-pò͘ sèng ê lāi-saⁿ ,  iā tio̍h chhēng iù-tōe-pò͘ ê khò͘ tī seng-khu-ni̍h ,  io hâ iù-tōe-pò͘ ê tòa ,  thâu tì iù-tōe-pò͘ ê bō ;  che lóng sī sèng ê i-ho̍k ;  i tio̍h ēng chúi sóe seng-khu ,  jiân-āu chhēng i , 5 I tio̍h tùi Í-sek-lia̍t lâng ê hōe-tiong chhú nn̄g chiah soaⁿ-iûⁿ-káng ,  chòe sio̍k-chōe-chè ,  chi̍t-chiah mî-iûⁿ-káng chòe sio-chè , 6 A-lûn tio̍h hiàn ūi pún-sin chòe sio̍k-chōe-chè ê gû-káng ,  ūi-tio̍h pún-sin kap i ê ke sio̍k-chōe , 7 Iā tio̍h ēng hit nn̄g chiah soaⁿ-iûⁿ-káng an-tì tī hōe-bō͘ mn̂g-kháu ,  Iâ-hô-hoa ê bīn-chêng , 8 A-lûn tio̍h ūi-tio̍h hit nn̄g chiah soaⁿ-iûⁿ liam-khau ,  liam chi̍t-chiah kui Iâ-hô-hoa ,  liam chi̍t-chiah kui A-sat-sià-le̍k , 9 A-lûn tio̍h ēng hit-chiah liam-khau kui Iâ-hô-hoa ê soaⁿ-iûⁿ ,  hiàn chòe sio̍k-chōe-chè , 10 Nā-sī hit-chiah liam-khau kui A-sat-sià-le̍k ê soaⁿ-iûⁿ ,  tio̍h oa̍h-oa̍h an-tì tī Iâ-hô-hoa ê bīn-chêng ,  thòe i sio̍k-chōe ,  pàng i khì khòng-iá ,  kui tī A-sat-sià-le̍k , 11 A-lûn tio̍h khan ūi ka-kī chòe sio̍k-chōe-chè ê gû-káng-á ,  ūi-tio̍h ka-kī kap i ê ke sio̍k-chōe ,  iā tio̍h thâi ūi ka-kī chòe sio̍k-chōe-chè ê gû-káng-á ; 12 iā tio̍h the̍h hiuⁿ-lô͘ ,  tùi Iâ-hô-hoa ê bīn-chêng tôaⁿ-téng tóe to̍h ê hé-thòaⁿ móa-móa ,  iā tio̍h ēng phang ê hiuⁿ-boa̍h chi̍t-phóng tòa-ji̍p tiùⁿ-lî-lāi ; 13 iā tī Iâ-hô-hoa ê bīn-chêng chiong hiuⁿ hē tī hé-ni̍h ,  hō͘ hiuⁿ-ian jia-iám iok-kūi-téng ê si-un-só͘ ,  bián-tit i sí , 14 Iā tio̍h the̍h tām-po̍h gû-káng-á ê huih ,  ēng chńg-thâu-á hiù tī si-un-só͘ ê tang-sì ;  koh ēng chńg-thâu-á tī si-un-só͘ ê bīn-chêng hiù-huih chhit-pái , 15 Koh tio̍h thâi hit-chiah ūi-tio̍h peh-sìⁿ chòe sio̍k-chōe-chè ê soaⁿ-iûⁿ-káng ,  tòa i ê huih ji̍p tiùⁿ-lî-lāi ,  ēng i ê huih hiù tī si-un-só͘ kap si-un-só͘ ê bīn-chêng ,  chhin-chhiūⁿ hiù gû-káng-á ê huih chi̍t-iūⁿ , 16 Koh tio̍h in-ūi Í-sek-lia̍t lâng ê ù-òe ,  kè-sit ,  kap in it-chhè ê chōe-ok thòe sèng-só͘ sio̍k-chōe ;  iā tio̍h ūi-tio̍h tī in ù-òe ê tiong-kan saⁿ-kap tòa ê hōe-bō͘ chiàu án-ni kiâⁿ , 17 A-lûn ji̍p sèng-só͘ sio̍k-chōe ê sî ,  hōe-bō͘-lāi m̄-thang ū lâng tī-teh ,  thèng-hāu i ūi-tio̍h pún-sin kap i ê ke kap Í-sek-lia̍t ê hōe-chiòng í-keng sio̍k-chōe chhut-lâi , 18 I tio̍h chhut-lâi kàu Iâ-hô-hoa bīn-chêng ê tôaⁿ hia ,  thòe i sio̍k-chōe ;  iā tio̍h the̍h tām-po̍h gû-káng-á ê huih kap soaⁿ-iûⁿ-káng ê huih ,  boah tī tôaⁿ-téng hiah ê kak ê sì-ûi , 19 Iā tio̍h ēng i ê chńg-thâu-á hiù-huih tī tôaⁿ-ni̍h chhit-pái ,  hō͘ i chheng-khì ,  lī-khui Í-sek-lia̍t lâng ê bô chheng-khì ,  hun-piat i chòe-sèng , 20 I ūi-tio̍h sèng-só͘ ,  hōe-bō͘ ,  chè-tôaⁿ sio̍k-chōe bêng-pe̍k ,  tio̍h khan hit-chiah oa̍h ê soaⁿ-iûⁿ-káng lâi ; 21 A-lûn tio̍h ēng nn̄g-chhiú hōaⁿ tī oa̍h ê soaⁿ-iûⁿ ê thâu-khak ,  tī i ê téng-bīn jīn Í-sek-lia̍t lâng it-chhè ê pháiⁿ ,  in it-chhè ê kè-sit ,  kap in it-chhè ê chōe-kòa ;  lóng kui tī soaⁿ-iûⁿ ê thâu-khak ,  kau-tài só͘ phài ê lâng ,  sàng-khì khòng-iá ; 22 hit chiah soaⁿ-iûⁿ beh tam-tng in it-chhè ê pháiⁿ kàu bô lâng tòa ê só͘-chāi ;  i chiū pàng soaⁿ-iûⁿ tī khòng-iá , 23 A-lûn tio̍h ji̍p hōe-bō͘ ,  thǹg i ji̍p sèng-só͘ ê sî só͘ chhēng iù-tōe ê i-ho̍k ,  lâu tī-hia ; 24 koh tio̍h tī sèng ê só͘-chāi ēng chúi sóe seng-khu ,  chhēng i ê saⁿ chhut-lâi ,  hiàn i ê sio-chè kap peh-sìⁿ ê sio-chè ,  ūi-tio̍h pún-sin kap peh-sìⁿ sio̍k-chōe , 25 Sio̍k-chōe-chè ê iû tio̍h sio i tī tôaⁿ-téng , 26 Hit ê pàng soaⁿ-iûⁿ kui tī A-sat-sià-le̍k ê lâng ,  tio̍h sóe i ê saⁿ ,  ēng chúi sóe seng-khu ,  jiân-āu thang ji̍p iâⁿ-lāi , 27 Chòe sio̍k-chōe-chè ê gû-káng ,  kap sio̍k-chōe-chè ê soaⁿ-iûⁿ ,  in ê huih í-keng tòa-ji̍p sèng-só͘ sio̍k-chōe ,  in ê sin-thé tio̍h tòa-chhut iâⁿ-gōa ,  ēng hé sio in ê phê ,  in ê bah ,  in ê pùn , 28 Sio in ê lâng tio̍h sóe i ê saⁿ ,  ēng chúi sóe seng-khu ,  jiân-āu thang ji̍p iâⁿ-lāi , 29 Ta̍k-pái tú-tio̍h chhit-ge̍h chhoe-cha̍p ji̍t ,  lín tio̍h khek-khó͘ lín ê sim ,  bô-lūn sī pún-tōe lâng ,  á-sī kià-kha tī lín tiong-kan ê gōa-lâng ,  lóng m̄-thang chòe sím-mi̍h kang ;  che beh chòe lín éng-oán ê lē , 30 In-ūi tī chit-ji̍t beh kā lín sio̍k-chōe ,  hō͘ lín chheng-khì ,  lín beh tī Iâ-hô-hoa ê bīn-chêng tit-tio̍h chheng-khì ,  thoat-lī it-chhè ê chōe-kòa , 31 Chit-ji̍t lín tio̍h siú chòe tōa ê an-hioh-ji̍t ;  lín tio̍h khek-khó͘ lín ê sim ;  che sī chòe éng-oán ê lē , 32 Hit ê siū boah-iû lâi siat-li̍p i tng sèng-chit ê chè-si ,  chiū-sī sêng-chiap i ê lāu-pē chòe chè-si ê ,  tio̍h kiâⁿ sio̍k-chōe ê lé ,  tio̍h chhēng iù-tōe-pò͘ ê saⁿ ,  chiū-sī sèng-saⁿ , 33 I tio̍h ūi-tio̍h sèng ê sèng-só͘ sio̍k-chōe ,  iā ūi-tio̍h hōe-bō͘ kap chè-tôaⁿ sio̍k-chōe ;  koh ūi-tio̍h chèng chè-si kap choân-hōe ê peh-sìⁿ sio̍k-chōe , 34 Che tio̍h chòe lín éng-oán ê lē ,  chiū-sī in-ūi Í-sek-lia̍t lâng it-chhè ê chōe ,  tio̍h chi̍t-nî chi̍t-pái ūi-tio̍h in sio̍k-chōe ,  A-lûn chiū chiàu Iâ-hô-hoa só͘ bēng-lēng Mô͘-se ê lâi kiâⁿ , 
