1 Iâ-hô-hoa hoan-hù Mô͘-se kóng , 2 Nā ū lâng hoān-chōe kan-hoān Iâ-hô-hoa ,  tùi i ê chhù-piⁿ kiâⁿ khúi-chà ,  he̍k-sī só͘ kau-tài i mi̍h-kiāⁿ ,  he̍k-sī kau-koan bóe-bōe ,  he̍k-sī chhiúⁿ lâng ê châi-bu̍t , 3 he̍k-sī khi-ap chhù-piⁿ ,  he̍k-sī khioh-tio̍h sit-lo̍h ê mi̍h ,  kiâⁿ khúi-chà ,  pe̍h-chha̍t lâi chiù-chōa ;  tī lâng só͘ kiâⁿ it-chhè ê sū ê tiong-kan ,  hoān-tio̍h chi̍t-hāng ,  lâi ū chōe ; 4 i nā hoān-tio̍h tì-kàu ū kè-sit ,  chiū tio̍h hêng só͘ chhiúⁿ-ê ,  á-sī in-ūi khi-ap só͘ tit-tio̍h-ê ,  á-sī só͘ kau-tài i ê mi̍h ,  á-sī lâng sit-lo̍h hō͘ i só͘ khioh-tio̍h ê mi̍h ; 5 á-sī i in-ūi sím-mi̍h mi̍h pe̍h-chha̍t chiù-chōa ,  chiū tio̍h chiàu siàu-gia̍h lâi hêng ,  lēng-gōa ke gō͘-hūn ê chi̍t-hūn ;  tī chhâ-chhut i ū kè-sit ê ji̍t ,  tio̍h hêng pún-chú , 6 Iā tio̍h chiàu lí só͘ kó͘ ê ,  ēng i pó͘-kè-sit ê chè ,  chiū-sī iûⁿ-kûn-tiong chi̍t-chiah bô hâ-chhû ê mî-iûⁿ-káng khan kàu Iâ-hô-hoa ê bīn-chêng ,  kau hō͘ chè-si chòe pó͘-kè-sit ê chè , 7 Chè-si tio̍h tī Iâ-hô-hoa ê bīn-chêng ,  thòe i sio̍k-chōe ,  i bô-lūn kiâⁿ sím-mi̍h sū ,  hō͘ i ū chōe ,  lóng beh tit-tio̍h sià-bián , 8 Iâ-hô-hoa hoan-hù Mô͘-se kóng , 9 Lí tio̍h bēng-lēng A-lûn kap i ê kiáⁿ-sun kóng ,  Sio-chè ê lē sī án-ni ;  sio-chè tio̍h hē tī tôaⁿ ê chhâ-téng ,  chi̍t-mî kàu kng ;  tôaⁿ-téng ê hé tio̍h siông-siông to̍h , 10 Chè-si tio̍h chhēng iù-tōe-pò͘ ê i-ho̍k ,  ē-sin iā tio̍h chhēng iù-tōe-pò͘ ê khò͘ ,  chiong tôaⁿ-téng ê hé só͘ sio chòe sio-chè ê hu siu-khí-lâi ,  piàⁿ tī tôaⁿ-piⁿ , 11 Jiân-āu tio̍h thǹg-khì chit ê i-ho̍k ,  chhēng pa̍t-hō ê i-ho̍k ,  chiong hé-hu tòa-chhut iâⁿ-gōa kàu chheng-khì ê só͘-chāi , 12 Tôaⁿ-téng ê hé tio̍h tī téng-bīn siông-siông to̍h ,  m̄-thang hoa ;  chè-si tio̍h ta̍k chá-khí tī hitteng2-bīn sio-chhâ ,  koh chiong sio-chè pâi tī tôaⁿ-téng ,  tī hí téng-bīn sio siā-un-chè ê iû , 13 Tī tôaⁿ-téng ê hé tio̍h siông-siông to̍h ,  m̄-thang hoa , 14 Sò͘-chè ê lē sī án-ni ;  A-lûn ê kiáⁿ-sun tio̍h tī tôaⁿ-chêng ,  chiong che hiàn tī Iâ-hô-hoa ê bīn-chêng , 15 I tio̍h tùi hit tiong-kan ,  the̍h-chhut sò͘-chè ê mī-hún chi̍t-pé ,  kap iû ,  kap sò͘-chè-tiong só͘ ū ê jú-hiuⁿ ,  sio tī tôaⁿ-téng ,  chòe kì-liām ,  hiàn hō͘ Iâ-hô-hoa chòe phang-bī , 16 Só͘-chhun-ê A-lûn kap i ê kiáⁿ-sun tio̍h chia̍h i ;  tio̍h tī sèng ê só͘-chāi ,  m̄-thang chham kàⁿ ,  lâi chia̍h ;  tio̍h tī hōe-bō͘ ê īⁿ-lāi chia̍h , 17 M̄-thang chham kàⁿ lâi pek i ,  Che sī Góa tùi Góa ê hé-chè-tiong ,  siúⁿ-sù in ê hūn-gia̍h ;  sī chì-sèng-ê ,  kap sio̍k-chōe-chè ,  í-ki̍p pó͘-kè-sit ê chè chi̍t-iūⁿ , 18 Kìⁿ-nā A-lûn kiáⁿ-sun-tiong ta-po͘-ê ,  lóng tio̍h chia̍h i ,  tùi Iâ-hô-hoa ê hé-chè-tiong ,  chòe éng-oán ê hūn-gia̍h ,  ti̍t-kàu lín ê bān-tāi ;  bong chiah ê chè-mi̍h ê ,  lóng beh chiâⁿ-chòe sèng , 19 Iâ-hô-hoa hoan-hù Mô͘-se kóng , 20 A-lûn kap i ê kiáⁿ-sun tī i siū boah-iû ê ji̍t ,  só͘ tio̍h hiàn hō͘ Iâ-hô-hoa ê lé-mi̍h ,  chiū-sī iù ê mī-hún i-hoat cha̍p-hūn ê chi̍t-hūn ,  chòe siông-siông hiàn ê sò͘-chè ;  chá-khí-sî chi̍t-pòaⁿ ,  ê-hng-sî chi̍t-pòaⁿ , 21 Tio̍h tī chian-pôaⁿ ēng iû lâi chòe ;  tiau-hô-liáu ,  lí chiū tio̍h the̍h-ji̍p-lâi ;  pek hó chi̍t-tè chi̍t-tè ,  chòe sò͘-chè ,  hiàn hō͘ Iâ-hô-hoa chòe phang-bī , 22 I ê kiáⁿ-sun-tiong sòa-chiap i siū boah-iû chòe chè-si ,  tio̍h hiàn i ,  tio̍h it-chīn sio hō͘ Iâ-hô-hoa ;  che sī éng-oán ê lē , 23 Chè-si ê sò͘-chè tio̍h it-chīn sio ,  m̄-thang chia̍h i , 24 Iâ-hô-hoa hoan-hù Mô͘-se kóng , 25 Lí tio̍h hoan-hù A-lûn kap i ê kiáⁿ-sun kóng ,  Sio̍k-chōe-chè ê lē ,  chiū-sī án-ni ;  tio̍h tī Iâ-hô-hoa ê bīn-chêng thâi sio-chè ê cheng-siⁿ ê só͘-chāi ,  lâi thâi sio̍k-chōe-chè ê cheng-siⁿ ;  che sī chì-sèng ê mi̍h , 26 Ūi sio̍k-chōe hiàn chit ê chè ê chè-si tio̍h chia̍h i ;  tio̍h tī sèng ê só͘-chāi ,  chiū-sī tī hōe-bō͘ ê īⁿ-lāi chia̍h i , 27 Kìⁿ-nā bong i ê bah ê ,  beh chiâⁿ-chòe sèng ;  i ê huih nā hiù tī sím-mi̍h i-ho̍k ê téng-bīn ,  só͘ hiù-tio̍h hit-niá ,  lí tio̍h tī sèng ê só͘-chāi sóe , 28 Nā chú tī hûi ê khì-kū ,  tio̍h kā i kòng-phòa ;  nā chú tī tâng ê khì-kū ,  chit ê khì-kū tio̍h kè-bôa ,  chiah ēng chúi sóe , 29 Kìⁿ-nā chè-si-tiong ê ta-po͘-teng ,  lóng tio̍h chia̍h i ;  che sī chì-sèng ê mi̍h , 30 Kìⁿ-nā sio̍k-chōe-chè ,  i ê huih nā tòa ji̍p hōe-bō͘ tī sèng-só͘ sio̍k-chōe ,  lóng m̄-thang chia̍h i ;  tio̍h ēng hé sio i , 
