1 Iâ-hô-hoa hoan-hù Mô͘-se A-lûn ,  tùi in kóng , 2 Lín tio̍h hoan-hù Í-sek-lia̍t lâng kóng ,  Tī tōe-chiūⁿ it-chhè cháu-siù-tiong thang chia̍h ê oa̍h-mi̍h ,  chiū-sī chiah-ê , 3 Kìⁿ-nā pun-tôe thiah-chhe ,  hoan-chháu ê cheng-siⁿ ,  lín lóng thang chia̍h i , 4 To̍k-to̍k hoan-chháu ,  á-sī pun-tôe ê tiong-kan m̄-thang chia̍h-ê ,  chiū-sī chiah-ê ;  lo̍k-tô ,  in-ūi hoan-chháu ,  bô pun-tôe ,  tùi tī lín sī bô chheng-khì , 5 Sa-hoan ,  in-ūi ū hoan-chháu bô pun-tôe ,  tùi tī lín sī bô chheng-khì , 6 Thò͘-á ,  in-ūi ū hoan-chháu ,  bô pun-tôe ,  tùi tī lín sī bô chheng-khì , 7 Ti ,  in-ūi ū pun-tôe thiah-chhe ,  chóng-sī bô hoan-chháu ,  tùi tī lín sī bô chheng-khì , 8 Hiah ê bah lín lóng m̄-thang chia̍h ;  sí-ê lín lóng m̄-thang bong ;  tùi tī lín sī bô chheng-khì , 9 Chúi-tiong lín só͘ thang chia̍h-ê chiū-sī chiah-ê ;  kìⁿ-nā tī chúi-ni̍h ,  hái-ni̍h ,  hô-ni̍h ,  ū-si̍t ū-lân ê ,  lóng thang chia̍h i , 10 Kìⁿ-nā tī hái-ni̍h ,  hô-ni̍h ,  chúi-lāi it-chhè ê tōng-bu̍t ,  chiū-sī chúi-lāi it-chhè ê oa̍h-mi̍h ,  kìⁿ-nā bô-si̍t bô-lân ê ,  lín lóng tio̍h lia̍h chòe khó-ò͘ⁿ , 11 Hiah-ê tùi tī lín sī khó-ò͘ⁿ-ê ;  lín m̄-thang chia̍h i ê bah ;  sí-ê iā tio̍h lia̍h-chòe khó-ò͘ⁿ , 12 Kìⁿ-nā chúi-lāi bô-si̍t bô-lân ê ,  lín lóng tio̍h lia̍h-chòe khó-ò͘ⁿ , 13 Chiáu-chiah ê tiong-kan lín tio̍h lia̍h-chòe khó-ò͘ⁿ-ê ,  chiū-sī chiah-ê ;  lín m̄-thang chia̍h i ,  in-ūi sī khó-ò͘ⁿ ,  chiū-sī eng ,  hiau ,  tiau ,  ian , 14 sió-eng kap i ê lūi , 15 o͘-a kap i ê lūi , 16 tô-chiáu ,  kang ê tô-chiáu ,  hî-eng ,  chhiok-eng kap i ê lūi , 17 àm-kong-chiáu ,  lô͘-chî ,  ko͘-n̂g ,  18 niau-thâu-eng ,  thê-ô͘ ,  chhàu-thâu-eng , 19 ho̍h ,  pe̍h-lēng-si kap i ê lūi ,  tì-kè-chiáu ,  kap pián-hok , 20 Kìⁿ-nā ū-si̍t ê thâng ,  ēng sì-kha kiâⁿ ê ,  lín lóng tio̍h lia̍h chòe khó-ò͘ⁿ , 21 To̍k-to̍k ū-si̍t ê thâng ,  ēng sì-kha kiâⁿ ê ,  kî-tiong ū kha ū thúi ,  ēng lâi thiàu tī tōe-ni̍h ê ,  lín iā thang chia̍h i , 22 Kî-tiong ū hông-thiông ,  má-chà ,  sek-sut ,  kap i ê lūi ,  chà-bēng kap i ê lūi ,  chiah-ê lín lóng thang chia̍h i , 23 To̍k-to̍k kìⁿ-ū si̍t ū sì-kha teh pê ê mi̍h ,  lín lóng tio̍h lia̍h-chòe khó-ò͘ⁿ , 24 Tùi ē-bīn chiah-ê lóng ōe hō͘ lín bô chheng-khì ,  kìⁿ-nā bong-tio̍h hit ê sí ê ,  tek-khak bô chheng-khì kàu ê-hng sî , 25 Kìⁿ-nā the̍h-tio̍h sí-si ê chi̍t-tè-á ,  tio̍h sóe i ê i-ho̍k ,  tek-khak bô chheng-khì kàu ê-hng sî , 26 Kìⁿ-nā cheng-siⁿ ū pun-tôe bô thiah-chhe ,  iā bô hoan-chháu-ê ,  tùi tī lín sī bô chheng-khì ;  kìⁿ-nā bong-ê iā bô chheng-khì , 27 Kìⁿ-nā sì-kha ê siù ,  kî-tiong ēng kha-chiúⁿ kiâⁿ-ê ,  tùi tī lín sī bô chheng-khì ;  bong i ê sí-si-ê tek-khak bô chheng-khì kàu tī ê-hng sî , 28 The̍h i ê sí-si-ê tio̍h sóe i ê i-ho̍k ;  tek-khak bô chheng-khì kàu ê-hng sî ;  chiah-ê tùi tī lín sī bô chheng-khì , 29 Tōe-chiūⁿ teh pê ê mi̍h ,  tùi tī lín bô chheng-khì-ê ,  chiū-sī chiah-ê ;  iû-chhú ,  se̍k-chhú ,  sek-e̍k ,  kap i ê lūi , 30 piah-hó͘ ,  liông-chú ,  siú-kiong ,  siâ-i ,  ián-têng , 31 Teh pê ê mi̍h ê tiong-kan ,  chiah-ê tùi tī lín sī bô chheng-khì-ê ;  tī in í-keng sí ,  kìⁿ-nā bong i ê ,  tek-khak bô chheng-khì kàu ê-hng-sî , 32 Kî-tiong ū sí-ê ka-la̍uh tī sím-mi̍h mi̍h ,  hit ê mi̍h chiū bô chheng-khì ;  bô-lūn sī chhâ ê khì-kū ,  á-sī i-ho̍k ,  á-sī phê ,  á-sī pò͘-tē ,  bô-lūn sī chòe sím-mi̍h lō͘-ēng ê khì-kū ,  tio̍h hē tī chúi-ni̍h ,  tek-khak bô chheng-khì kàu ê-hng ,  hit-sî chiah chheng-khì , 33 Nā in ū chi̍t-chiah poa̍h tī hûi-khì-lāi ,  hit lāi-bīn bô-lūn ū sím-mi̍h ,  chiū bak bô chheng-khì ;  lín tio̍h chiong chit ê hûi-khì phah-phòa , 34 Hit lāi-bīn it-chhè ōe chia̍h-tit ê chia̍h-mi̍h ,  bak-tio̍h chúi ê ,  chiū bô chheng-khì ;  koh hit-hō khì-kū-lāi ōe lim-tit-ê ,  iā sī bô chheng-khì , 35 Hiah ê sí-si ,  nā ū chi̍t-tè ka-la̍uh tī sím-mi̍h mi̍h-kiāⁿ ,  hit ê mi̍h-kiāⁿ chiū bô chheng-khì ;  bô-lūn sī hong-lô͘ ,  á-sī chàu ,  chiū tio̍h phah-phòa ,  lóng bô chheng-khì ,  iā tùi tī lín sī bô chheng-khì , 36 Chóng-sī chúi-chôaⁿ á-sī chū-chi̍p chúi ê tî iû-goân sī chheng-khì ;  nā kha̍p-tio̍h hit ê sí-si-ê ,  chiū bô chheng-khì , 37 Nā tī sí-si ū chi̍t-tè ka-la̍uh tī beh chèng ê chéng-chí ,  chéng-chí iû-goân chheng-khì , 38 Nā chúi í-keng kā i phah-tâm ,  hit ê sí-si ū chi̍t-tè ka-la̍uh tī i ê téng-bīn ,  hit ê chéng-chí tùi tī lín sī bô chheng-khì , 39 Lín só͘ thang chia̍h ê cheng-siⁿ ,  i nā ka-kī sí ;  ū lâng bong-tio̍h i ê sí-si ,  i tek-khak bô chheng-khì kàu ê-hng-sî , 40 Ū lâng chia̍h hit ê sí ê cheng-siⁿ ,  tio̍h sóe i ê i-ho̍k ,  tek-khak bô chheng-khì kàu ê-hng-sî ;  the̍h sí ê cheng-siⁿ-ê iā tio̍h sóe i ê i-ho̍k ;  tek-khak bô chheng-khì kàu ê-hng-sî , 41 Kìⁿ-nā tī tōe-chiūⁿ teh pê ê mi̍h sī khó-ò͘ⁿ-ê ,  lóng m̄-thang chia̍h , 42 Kìⁿ-nā ēng pak-tó͘ kiâⁿ ê ,  kap ēng sì-kha kiâⁿ ê ,  á-sī ū chōe-chōe kha ê ,  chiū-sī it-chhè pê tī tōe-chiūⁿ ê ,  lín lóng m̄-thang chia̍h ;  in-ūi sī khó-ò͘ⁿ ê mi̍h , 43 Lín m̄-thang in-ūi sím-mi̍h teh pê ê mi̍h ,  hō͘ ka-kī chiâⁿ chòe khó-ò͘ⁿ ,  iā m̄-thang in-ūi chiah-ê hō͘ ka-kī bô chheng-khì ,  tì-kàu lín bak lâ-sâm , 44 In-ūi Góa sī Iâ-hô-hoa lín ê Siōng-tè ,  lín tio̍h ka-kī sèng lâi chiâⁿ-sèng ;  in-ūi Góa sī sèng ,  lín iā m̄-thang ēng tī tōe-chiūⁿ teh pê ê mi̍h lâi phah lâ-sâm ka-kī , 45 In-ūi Góa sī chhōa lín chhut Ai-ki̍p tōe ê Iâ-hô-hoa ,  beh chòe lín ê Siōng-tè ;  só͘-í lín tio̍h sèng ,  in-ūi Góa sī sèng , 46 Che sī cháu-siù ,  pe-chiáu ,  kap chúi-tiong ōe tín-tāng ê oa̍h-mi̍h ,  í-ki̍p ōe pê tī tōe-chiūⁿ ê mi̍h ê kui-lē , 47 Tio̍h hun-piat bô chheng-khì-ê kap chheng-khì-ê ,  ōe-chia̍h-tit ê oa̍h-mi̍h kap bōe-chia̍h-tit ê oa̍h-mi̍h , 
