1 Iâ-so͘ Ki-tok ê lô͘-po̍k Pó-lô ,  siū tiàu chòe sù-tô͘ ,  hun-piat i lâi thoân Siōng-tè ê hok-im , 2 chiū-sī Siōng-tè chiông-chiân thok I chiah ê sian-ti tī sèng-keng só͘ èng-ún ê , 3 lūn I ê Kiáⁿ ,  chiàu jio̍k-thé sī tùi Tāi-pi̍t ê hō͘-è siⁿ ê , 4 chiàu sèng-tek ê Sîn chiū tùi sí-lâng ê koh-oa̍h ,  ēng koân-lêng hián-bêng I sī Siōng-tè ê Kiáⁿ , 5 chiū-sī lán ê Chú Iâ-so͘ Ki-tok: goán tùi I siū un kap sù-tô͘ ê chit ,  beh ūi-tio̍h I ê miâ hō͘ lâng tī bān pang tiong sìn lâi sūn-thàn ; 6 chiông-tiong iā ū lín chiah-ê siū tiàu sio̍k Iâ-so͘ Ki-tok ê:7 phoe kià hō͘ kìⁿ-nā tòa tī Lô-má ,  Siōng-tè só͘ thiàⁿ ,  siū tiàu chòe sèng-tô͘ ê ;  goān lín tùi lán ê Pē Siōng-tè kap Chú Iâ-so͘ Ki-tok tit-tio̍h un-tián pêng-an , 8 Thâu chi̍t hāng ,  in-ūi lín ê sìn pò-iông tī thong sè-kan ,  só͘-í góa tùi Iâ-so͘ Ki-tok ūi-tio̍h lín chèng lâng kám-siā góa ê Siōng-tè , 9 In-ūi góa tī I ê Kiáⁿ ê hok-im ēng góa ê sîn só͘ ho̍k-sāi ê Siōng-tè chòe góa ê kan-chèng ,  góa cháiⁿ-iūⁿ siàu-liām lín bô soah , 10 kî-tó ê tiong-kan siông-siông kiû ,  khòaⁿ chit tia̍p ū thang chiàu Siōng-tè ê chí-ì tit-tio̍h pîⁿ-tháⁿ ê lō͘ chiū-kūn lín , 11 In-ūi góa him-bō͘ kìⁿ-tio̍h lín ,  thang chiong sîn-lêng ê un-sù pun hō͘ lín ,  hō͘ lín kian-kò͘ ; 12 chiū-sī góa tī lín tiong-kan ,  lín tùi góa ê sìn ,  góa tùi lín ê sìn ,  tāi-ke tit-tio̍h an-ùi , 13 Hiaⁿ-tī ah ,  góa m̄ ài lín m̄ chai góa chōe-chōe pái li̍p-chì beh chiū-kūn lín ,  ài tī lín tiong-kan tit-tio̍h ké-chí chhin-chhiūⁿ tī kî-û ê gōa-pang ;  chóng-sī kàu taⁿ iáu ū chó͘-tòng , 14 Bô lūn Hi-lī-nî lâng á-sī hoan-lâng ,  chhang-miâ ê á-sī gû-gōng ê ,  góa lóng khiàm in ê chè , 15 Só͘-í chāi-tī góa lóng piān-piān ,  beh ēng hok-im sòa thoân hō͘ lín tòa tī Lô-má ê lâng , 16 In-ūi góa bô lia̍h hok-im chòe kiàn-siàu ,  in-ūi sī Siōng-tè ê koân-lêng beh kiù lóng-chóng sìn ê lâng ,  tāi-seng Iû-thài ,  āu-lâi Hi-lī-nî , 17 In-ūi tī hok-im ê lāi-bīn ū hián-bêng Siōng-tè ê gī ,  tùi sìn kàu tī sìn ;  chiàu sèng-keng só͘ kì-chài kóng ,  Gī ê lâng beh tùi sìn lâi oa̍h , 18 In-ūi Siōng-tè ê siū-khì tùi thiⁿ hián-bêng ,  kàu tī lâng lóng-chóng ê put-khiân put-gī ,  chiū-sī ēng put-gī ap-chè chin-lí ê lâng ê ; 19 in-ūi lūn-kàu Siōng-tè ,  lâng só͘ thang bat I ê ,  ū hián-bêng tī in ê sim-lāi ;  in-ūi Siōng-tè bat hián-bêng chí-sī in ; 20 in-ūi tùi chhòng-chō sè-kan í-lâi ,  Siōng-tè éng-oán ê koân-lêng kap sèng-chit ,  hoān só͘ bōe khòaⁿ-kìⁿ I ê ,  tùi siū chhòng-chō ê mi̍h ,  siūⁿ-liáu chiū bêng-bêng khòaⁿ-kìⁿ ;  hō͘ in bô lō͘ thang the-thok , 21 In-ūi in kì-jiân bat Siōng-tè ,  nā-sī bô êng-kng I chòe Siōng-tè ,  ia̍h bô kám-siā I ;  chiū-sī in ê su-siūⁿ pìⁿ-chòe khang-khang ,  in ê bōe hiáu-ngō͘ ê sim pìⁿ chòe o͘-àm ; 22 ka-kī chheng chòe tì-sek ,  hoán-tńg chòe gōng , 23 chiong bōe pāi-hoāi ê Siōng-tè ê êng-kng lâi ōaⁿ ōe pāi-hoāi ê lâng kap khîm-siù thâng-thōa chiah ê siōng ê khoán-sit , 24 Só͘-í chiàu in sim-lāi ê su-io̍k ,  Siōng-tè kau-hù in tī bô chheng-khì ,  hō͘ in ê seng-khu saⁿ lêng-jio̍k ; 25 in ēng Siōng-tè ê chin ōaⁿ chòe ké ,  kèng-pài ho̍k-sāi siū chō ê mi̍h ,  khah kè-thâu tī chō mi̍h ê Chú ;  I sī kham-tit o-ló kàu tāi-tāi ê ,  À-bēng , 26 In-ūi án-ni ,  Siōng-tè kau-hù in tī kiàn-siàu ê chêng ;  in ê hū-jîn-lâng ēng sūn-sèng ê lō͘-ēng pìⁿ chòe ge̍k-sèng ê lō͘-ēng ; 27 ta-po͘-lâng iā án-ni pàng-sak hū-jîn-lâng sūn-sèng ê lō͘-ēng ,  saⁿ ì-ài ,  io̍k-hé tōng-sim ,  ta-po͘ kap ta-po͘ kiâⁿ bô chèng-keng ê sū ;  tī in pún-sin siū in ê chha-biū só͘ eng-kai tú-tio̍h ê pò-èng , 28 In kì-jiân m̄ khéng chûn Siōng-tè tī in ê sim-su ,  Siōng-tè kau-hù in tī put-tiòng-iōng ê sim ,  kiâⁿ m̄ ha̍p-gî ê sū , 29 chhiong-móa lóng-chóng ê put-gī ,  pháiⁿ tāi ,  tham-sim ,  ok-to̍k ,  móa-móa oàn-tò͘ ,  hêng-hiong ,  saⁿ-chiⁿ ,  kan-chà ,  chhàu-sim-hēng , 30 chòe kóng ka-chiah-āu ōe ê ,  húi-pòng ê ,  oàn-hūn Siōng-tè ê ,  bú-bān ê ,  kiau-ngō͘ ê ,  phín-phóng ê ,  chō-chok pháiⁿ tāi ê ,  ngó͘-ge̍k pē-bú ê , 31 bô bêng-lí ê ,  bô siú iok ê ,  bô chhin-lâng-chêng ê ,  bô lîn-bín ê , 32 In kì-jiân chai Siōng-tè ê gí-toàn kiâⁿ chiah ê tāi-chì ê lâng eng-kai sí ,  chiū m̄ nā ka-kī kiâⁿ ,  koh pa̍t lâng kiâⁿ ,  in iā kap in hoaⁿ-hí , 
