1 Ta̍k lâng tio̍h hâng-ho̍k tī chòe sī-tōa ū koân-pèng ê ;  in-ūi kìⁿ ū koân-pèng bô m̄ sī tùi Siōng-tè chhut ;  só͘ ū ê koân-pèng lóng sī Siōng-tè só͘ tiāⁿ-tio̍h , 2 Só͘-í khòng-kū koân-pèng ê sī ge̍k Siōng-tè ê bēng-lēng ;  ge̍k ê lâng ka-kī chhú chōe , 3 In-ūi iú-si m̄ sī hō͘ hó phín-hēng ê kiaⁿ ,  sī hō͘ pháiⁿ lâng kiaⁿ ,  Lí ài bián kiaⁿ hit ê koân-pèng mah? tio̍h kiâⁿ hó ,  chiū tit-tio̍h i ê o-ló ; 4 in-ūi i sī Siōng-tè chhe-ēng ,  beh lī-ek lí ,  Nā-sī lí kiâⁿ pháiⁿ ,  chiū tio̍h kiaⁿ ;  in-ūi i m̄ sī khang-khang kòa kiàm ;  i sī Siōng-tè ê chhe-ēng ,  sī sin-oan ê ,  beh hō͘ pháiⁿ lâng tú-tio̍h hêng-hoa̍t , 5 Só͘-í tek-khak tio̍h sūn-ho̍k ,  m̄ nā ūi-tio̍h siū-khì ,  iā sī ūi-tio̍h liông-sim , 6 In-ūi án-ni lín iā la̍p sè ;  in-ūi in sī Siōng-tè ê chip-sū siông-siông choan-bū chit ê sū , 7 Só͘ eng-kai hō͘ chèng lâng ê ,  tio̍h hō͘ in ;  eng-kai la̍p i ,  tio̍h la̍p i ;  eng-kai thiu hō͘ i ,  tio̍h thiu hō͘ i ;  eng-kai kiaⁿ-ùi i ,  tio̍h kiaⁿ-ùi i ;  eng-kai chun-kèng i ,  tio̍h chun-kèng i , 8 Bo̍h-tit khiàm lâng sím-mi̍h ,  chí ū saⁿ-thiàⁿ iáu sī khiàm lâng ;  in-ūi thiàⁿ lâng ê ū chīn lu̍t-hoat , 9 In-ūi só͘ kóng ,  M̄ thang kiâⁿ-îm ,  M̄ thang thâi lâng ,  M̄ thang thau-the̍h ,  M̄ thang tham-sim ,  á-sī pa̍t tiâu kài ,  lóng pau-hâm tī chit kù ,  Tio̍h thiàⁿ chhù-piⁿ chhin-chhiūⁿ ka-kī , 10 Jîn-ài bô hāi-tio̍h chhù-piⁿ ;  só͘-í jîn-ài sī chīn lu̍t-hoat , 11 Án-ni-siⁿ chai chit ê sî-hāu chiū-sī lín í-keng tio̍h khùn-chhíⁿ ê sî ;  in-ūi lán tit-tio̍h kiù ,  pí khí-thâu sìn ê sî khah kūn , 12 Mî beh kè ,  ji̍t-sî kūn lah ;  só͘-í lán tio̍h thǹg-khì o͘-àm ê só͘ kiâⁿ ,  lâi chhēng kng-bêng ê chiàn-kah , 13 Só͘ kiâⁿ tio̍h toan-chiàⁿ ,  chhin-chhiūⁿ tī ji̍t-sî ;  bo̍h-tit hòng-chhiòng chiú-chùi ,  bo̍h-tit hò͘ⁿ-sek siâ-îm ,  bo̍h-tit saⁿ-chiⁿ oàn-tò͘ , 14 Tio̍h chhēng Chú Iâ-so͘ Ki-tok ,  bo̍h-tit ūi-tio̍h jio̍k-thé tô͘-bô͘ ,  tì-kàu thàn su-io̍k , 
