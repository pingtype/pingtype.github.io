1 Án-ni lán beh kóng lán jio̍k-thé ê chó͘ A-pek-la̍h-hán ū tit-tio̍h sím-mi̍h?2 In-ūi A-pek-la̍h-hán nā tùi só͘ kiâⁿ tit-tio̍h chheng-chòe-gī ,  chiū thang khoa-kháu ;  chóng-sī tùi Siōng-tè pún sī bô , 3 In-ūi sèng-keng kóng sím-mi̍h? A-pek-la̍h-hán sìn Siōng-tè ,  chiū kā i sǹg chòe gī , 4 Taⁿ kìⁿ-nā chòe kang ê ,  i ê kang-chîⁿ bô sǹg sī un-tián ,  sǹg sī eng-kai ê , 5 Nā-sī bô chòe kang ê ,  to̍k-to̍k sìn hit ê chheng put-khiân ê lâng chòe gī ê ,  i ê sìn chiū kā i sǹg chòe gī , 6 Chhin-chhiūⁿ Tāi-pi̍t iā kóng-khí lâng lóng bô só͘ kiâⁿ ,  lâi tit-tio̍h Siōng-tè sǹg i chòe gī ê ,  ū hok-khì ,  sī kóng , 7 In ê put-hoat tit-tio̍h sià-bián , 	In ê chōe-ok tit-tio̍ih jia-khàm ,  hit hō lâng ū hok-khì ; 8 Chú bô beh ēng chōe sǹg i ê siàu ê ,  hit ê lâng ū hok-khì , 9 Taⁿ chit ê hok-khì sī kàu tī siū kat-lé ê ,  á-sī iā kàu tī bô siū kat-lé ê ah? in-ūi lán teh kóng ,  A-pek-la̍h-hán ê sìn sī kā i sǹg chòe gī , 10 Án-ni sī cháiⁿ-iūⁿ sǹg? Sī tī kat-lé ê sî ,  á-sī tī bô kat-lé ê sî? M̄ sī tī kat-lé ê sî ,  sī tī bô kat-lé ê sî ; 11 i iā tit-tio̍h kat-lé ê kì-hō ,  chiū-sī tī bô siū kat-lé ê sî tùi sìn só͘ ū ê gī ê ìn-sìn ;  hō͘ i thang chòe lóng-chóng bô siū kat-lé lâi sìn ê lâng ê pē ,  hō͘ gī thang sǹg chòe in ê ; 12 iā hō͘ i chòe siū kat-lé ê lâng ê pē ,  chiū-sī hiah ê m̄ nā siū kat-lé ,  koh ū thàn lán ê pē A-pek-la̍h-hán bē siū kat-lé ê sî lâi sìn ê kha-pō͘ ê , 13 In-ūi só͘ èng-ún A-pek-la̍h-hán kap i ê hō͘-è chòe hō͘-sû sêng-chiap sè-kan ê ,  m̄ sī tùi lu̍t-hoat ,  sī tùi sìn ê gī , 14 In-ūi nā sio̍k lu̍t-hoat ê chòe hō͘-sû ,  sìn chiū kui tī khang-khang ,  èng-ún iā hòe-bô , 15 In-ūi lu̍t-hoat sī tì-kàu siū-khì ;  nā bô lu̍t-hoat ,  chiū bô hoān-tio̍h , 16 Só͘-í sī tùi sìn ,  thang chiàu un-tián ,  beh hō͘ èng-ún kian-kò͘ tī chèng hō͘-è ,  m̄ nā tī hit ê sio̍k lu̍t-hoat ê ,  iā tī sio̍k A-pek-la̍h-hán ê sìn ê , 17 i tī i só͘ sìn ê Siōng-tè ê bīn-chêng chòe lán chèng lâng ê pē ,  chiū-sī hit ê hō͘ sí lâng koh-oa̍h ,  kiò hiah ê bô-ê ná chhin-chhiūⁿ ū-ê ê Siōng-tè ;  chiàu só͘ kì-chài kóng ,  Góa siat-li̍p lí chòe chōe-chōe pang-kok ê pē , 18 I tī bô thang ǹg-bāng ê tiong-kan ,  tùi ǹg-bāng lâi sìn ,  hō͘ i thang chiâⁿ-chòe chōe-chōe pang-kok ê pē ,  chiàu só͘ bat kóng ê ,  Lí ê hō͘-è beh chhin-chhiūⁿ án-ni , 19 I siūⁿ-tio̍h ka-kī ê seng-khu chhin-chhiūⁿ í-keng sí ,  (hit sî chiâⁿ pah hè) ,  koh Sat-la̍h ê thai-īn í-keng choa̍t ,  i ê sìn bô nńg-chiáⁿ ; 20 i khòaⁿ Siōng-tè ê èng-ún ,  iā bô tùi m̄ sìn lâi giâu-gî ; 21 sìn chiū ná ióng-kiāⁿ ,  lâi kui êng-kng Siōng-tè ; 22 koh chhim sìn Siōng-tè ōe chiâⁿ I só͘ èng-ún ê ;  só͘-í kā i sǹg chòe gī , 23 Taⁿ só͘ kóng ,  kā i sǹg ,  chit kù m̄ sī kan-ta ūi-tio̍h i lâi siá ,  iā sī ūi-tio̍h lán ; 24 lán nā sìn-khò hit ê hō͘ lán ê Chú Iâ-so͘ tùi sí-lâng tiong koh-oa̍h ê Siōng-tè ,  iā beh kā lán sǹg chòe gī , 25 Iâ-so͘ bat ūi-tio̍h lán ê chōe siū ké-sàng ,  koh ūi-tio̍h lán ê chheng-chòe-gī lâi tit-tio̍h koh-oa̍h , 
