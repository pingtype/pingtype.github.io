1 Lán chiah ê ōe ê lâng eng-kai tio̍h tam-tài bōe ê lâng ê loán-jio̍k ,  m̄ thang kiû ka-kī ê hoaⁿ-hí , 2 Lán ta̍k lâng tio̍h hō͘ chhù-piⁿ hoaⁿ-hí ,  hō͘ in tit-tio̍h hó lâi kiàn-li̍p , 3 In-ūi Ki-tok iā bô kiû ka-kī ê hoaⁿ-hí ,  chiū-sī chiàu só͘ kì-chài kóng ,  Lâng lóe-mē lí ê lóe-mē ū kàu tī góa , 4 In-ūi chá só͘ kì-chài ê ,  lóng sī beh kà-sī lán ,  chiah lâi kì ;  hō͘ lán tùi thun-lún ,  tùi sèng-keng ê an-ùi ,  lâi tit-tio̍h ǹg-bāng , 5 Goān siúⁿ-sù thun-lún an-ùi ê Siōng-tè hō͘ lín tāi-ke tâng sim-chì chiàu Ki-tok Iâ-so͘ , 6 hō͘ lín chi̍t iūⁿ sim chi̍t iūⁿ chhùi êng-kng Siōng-tè ,  chiū-sī lán ê Chú Iâ-so͘ Ki-tok ê Pē , 7 Só͘-í tio̍h saⁿ chiap-la̍p ,  chhin-chhiūⁿ Ki-tok iā ū chiap-la̍p lín ,  tì-kàu êng-kng kui tī Siōng-tè , 8 In-ūi góa kóng ,  Ki-tok ūi-tio̍h Siōng-tè ê chin-si̍t bat chòe hōng kat-lé ê lâng ê chhe-ēng ,  beh kian-kò͘ só͘ èng-ún lia̍t-chó͘ ê ; 9 iā hō͘ gōa-pang lâng ūi-tio̍h lîn-bín kui êng-kng Siōng-tè ,  chiàu só͘ kì-chài ,  kóng , 	In-ūi án-ni góa tī gōa-pang tiong beh chheng-ho͘ lí , 	Chhiùⁿ koa o-ló lí ê miâ , 10 Koh kóng , 	Lín gōa-pang lâng ,  tio̍h kap I ê peh-sìⁿ tâng hoaⁿ-hí , 11 Iū-koh kóng , 	Lín chèng gōa-pang tio̍h chheng-chàn Chú , 	Lín bān peh-sìⁿ tio̍h o-ló I , 12 Iū-koh Í-sài-a kóng , 	Beh ū Iâ-se ê kun-thâu , 	Kap heng-khí lâi tī-lí gōa-pang ê , 	Gōa-pang beh óa-khò I lâi ū ǹg-bāng , 13 Goān siúⁿ-sù ǹg-bāng ê Siōng-tè hō͘ lín tùi sìn lâi chhiong-móa ta̍k iūⁿ ê hoaⁿ-hí pêng-an ;  hō͘ lín tī Sèng Sîn ê koân-lêng tit-tio̍h móa-móa ê ǹg-bāng , 14 Góa ê hiaⁿ-tī ah ,  góa ka-kī iā chhim sìn lín móa-móa siān-liông ,  chhiong-chiok ta̍k iūⁿ ê tì-sek ,  iā ōe tāi-ke saⁿ khoàn-bián , 15 Chóng-sī góa siá phoe hō͘ lín ,  ū tām-po̍h khah hó-táⁿ ,  beh hō͘ lín koh ōe kì-tit ;  che sī tùi Siōng-tè só͘ hō͘ góa ê un-tián , 16 hō͘ góa tī gōa-pang chòe Ki-tok Iâ-so͘ ê chip-sū ,  ēng Siōng-tè ê hok-im lâi ho̍k-sāi ,  beh hō͘ só͘ hiàn ê gōa-pang lâng ,  tī Sèng Sîn chiâⁿ-sèng ê tit-tio̍h chiap-la̍p , 17 Só͘-í lūn Siōng-tè ê sū ,  góa tī Ki-tok Iâ-so͘ ū thang khoa-kháu , 18 In-ūi tû Ki-tok ēng góa só͘ kiâⁿ ê í-gōa ,  góa m̄ káⁿ kóng sím-mi̍h ;  chí ū kóng I ēng góa ê giân-gú kap kiâⁿ-chòe , 19 tī sîn-jiah kap kî-sū ê koân-lêng ,  kap tī Sèng Sîn ê koân-lêng ,  hō͘ gōa-pang sūn-ho̍k ;  án-ni góa tùi Iâ-lō͘-sat-léng se̍h kàu Í-lī-lí-kó͘ ,  piàn thoân Ki-tok ê hok-im , 20 Koh góa li̍p-chì thoân hok-im bô tī Ki-tok í-keng siū chheng-ho͘ ê só͘-chāi ,  kiaⁿ-liáu khí tī pa̍t lâng ê tōe-ki téng ; 21 chiū-sī chiàu só͘ kì-chài kóng , 	Bē tit-tio̍h I ê siau-sit ê beh khòaⁿ-kìⁿ , 	Bē thiaⁿ-kìⁿ ê beh hiáu-ngō͘ , 22 In-ūi án-ni góa chōe-chōe pái tú-tio̍h chó͘-tòng ,  bōe tit thang chiū-kūn lín ; 23 nā-sī hiān-kim tī chiah ê tōe-hng bô koh ū só͘-chāi thang khì ,  í-keng chōe-chōe nî ū him-bō͘ beh chiū-kūn lín ; 24 thèng-hāu góa khì Sū-pan-ngá ê sî ,  (in-ūi góa ǹg-bāng keng-kè ê sî kìⁿ-tio̍h lín ,  tāi-seng kap lín kau-pôe lio̍h-lio̍h-á móa-ì ,  āu-lâi tit-tio̍h lín sòng-hêng khì hia) ; 25 chóng-sī hiān-chāi góa khì Iâ-lō͘-sat-léng kiong-kip sèng-tô͘ , 26 In-ūi Má-kî-tùn A-kai-a lâng hoaⁿ-hí saⁿ-kap tôe-iân pang-chān Iâ-lō͘-sat-léng sèng-tô͘ tiong ê sòng-hiong lâng , 27 In chin-chiàⁿ sī hoaⁿ-hí ;  khiok iā sī khiàm in ê chè ,  In-ūi gōa-pang lâng kì-jiân saⁿ-kap ū hūn tī in sîn-lêng ê sū ,  chū-jiân tio̍h ēng jio̍k-thé ê mi̍h ho̍k-sāi in , 28 Thèng-hāu góa chòe oân chit ê sū ,  chiong chit ê iân-hāng kau-hù in bêng-pe̍k ,  góa beh tùi lín hia khì Sū-pan-ngá , 29 Góa iā chai chiū-kūn lín ê sî ,  beh ū Ki-tok hong-sēng ê chiok-hok sūn-sòa khì , 30 Hiaⁿ-tī ah ,  góa tùi lán ê Chú Iâ-so͘ Ki-tok ,  iā tùi Sèng Sîn ê thiàⁿ ,  khǹg lín kap góa tâng chīn-la̍t ,  thòe góa kî-kiû Siōng-tè , 31 kiù góa thoat-lī Iû-thài tōe hiah ê m̄ sūn-ho̍k ê lâng ,  iā hō͘ góa ūi-tio̍h Iâ-lō͘-sat-léng só͘ chòe kiong-kip ê sū tit-tio̍h sèng-tô͘ chiap-la̍p ; 32 hō͘ góa tùi Siōng-tè ê chí-ì kàu lín hia ū hoaⁿ-hí ,  iā kap lín saⁿ-kap tit-tio̍h an-hioh , 33 Goān siúⁿ-sù pêng-an ê Siōng-tè kap lín chèng lâng tī-teh: À-bēng , 
