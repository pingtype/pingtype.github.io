1 Sìn nńg-chiáⁿ ê lâng ,  lín tio̍h chiap-la̍p i ;  m̄ sī beh piān-lūn só͘ giâu-gî ê , 2 Ū lâng sìn pah hāng mi̍h lóng thang chia̍h ;  to̍k-to̍k sìn nńg-chiáⁿ ê sī chia̍h chhài-soe , 3 Chia̍h-ê bo̍h-tit khòaⁿ-khin bô chia̍h-ê ;  bô chia̍h-ê bôh-tit gí-gī chia̍h-ê ;  in-ūi Siōng-tè í-keng chiap-la̍p i , 4 Lí sī chī-chūi teh gí-gī pa̍t lâng ê lô͘-po̍k ah? i khiā-chāi á-sī poa̍h-tó ,  chū-jiân ū i ê chú-lâng tī-teh ,  Nā-sī i beh khiā-chāi ,  in-ūi Chú ōe hō͘ i khiā-chāi , 5 Ū lâng gí-toàn chit ji̍t iâⁿ hit ji̍t ;  ū lāng gí-toàn ji̍t-ji̍t lóng saⁿ-tâng ;  ta̍k lâng sim-lāi tio̍h jīn khi chin , 6 Siú ji̍t ê sī ūi-tio̍h Chú lâi siú ;  chia̍h-ê ūi-tio̍h Chú lâi chia̍h ,  in-ūi i kám-siā Siōng-tè  ;  bô chia̍h-ê iā ūi-tio̍h Chú lâi bô chia̍h ,  iā kám-siā Siōng-tè , 7 In-ūi lán bô lâng ūi-tio̍h ka-kī lâi oa̍h ,  iā bô lâng ūi-tio̍h ka-kī lâi sí , 8 In-ūi lán nā oa̍h ,  sī ūi-tio̍h Chú lâi oa̍h ;  sí ,  iā sī ūi-tio̍h Chú lâi sí ;  só͘-í lán ,  he̍k-sī oa̍h he̍k-sī sí ,  lóng sio̍k tī Chú , 9 In-ūi Ki-tok só͘-í sí lâi koh-oa̍h ,  sī beh chòe oa̍h-ê sí-ê ê Chú , 10 Taⁿ lí siáⁿ-sū gí-gī lí ê hiaⁿ-tī? iā lí siáⁿ-sū khòaⁿ-khin lí ê hiaⁿ-tī? In-ūi lán chèng lâng lóng beh khiā tī Siōng-tè kong-chō chêng , 11 In-ūi ū kì-chài kóng , 	Chú kóng ,  Góa kì-jiân sī oa̍h ê ,  bān kha-thâu-u beh kūi góa , 	Bān chhùi-chi̍h beh o-ló Siōng-tè , 12 Án-ni lán ta̍k lâng beh pâi-lia̍t ka-kī ê sū tī Siōng-tè ê bīn-chêng , 13 Só͘-í lán bo̍h-tit koh saⁿ gí-gī ;  lín lêng-khó͘ tio̍h tiāⁿ-tio̍h ì-sù bo̍h-tit ēng hō͘ lâng poa̍h-tó á-sī that-gāi ê mi̍h hē tī hiaⁿ-tī ê bīn-chêng , 14 Góa chai ,  iā tī Chú Iâ-so͘ chhim-sìn ,  mi̍h pún bô chi̍t hāng sī chho͘-sio̍k ;  to̍k-to̍k lâng nā lia̍h sím-mi̍h chòe chho͘-sio̍k ,  chiū hit hāng mi̍h tī hit lâng sī chòe chho͘-sio̍k , 15 Chóng-sī nā ūi-tio̍h chia̍h-mi̍h ê sū hō͘ lí ê hiaⁿ-tī iu-būn ,  chiū lí m̄ sī chiàu jîn-ài lâi kiâⁿ ,  Ki-tok thòe i sí ê ,  lí m̄ thang ēng lí ê só͘ chia̍h lâi pāi-hoāi i , 16 Bo̍h-tit tì-kàu lí ê hó hō͘ lâng húi-pòng , 17 In-ūi Siōng-tè ê kok put-chāi lim-chia̍h ;  sī gī ,  kap pêng-an ,  kap tī Sèng Sîn ê hoaⁿ-hí , 18 Ēng án-ni lâi ho̍k-sāi Ki-tok ê ,  hō͘ Siōng-tè só͘ hoaⁿ-hí ,  hō͘ lâng só͘ o-ló , 19 Só͘-í kìⁿ-nā tì-kàu hô-pêng ,  tāi-ke saⁿ kiàn-li̍p ê sū ,  lán tio̍h choan-bū , 20 Bo̍h-tit in-ūi chia̍h ê iân-kò͘ húi-hoāi Siōng-tè ê kang ,  Ta̍k hāng mi̍h khiok sī chheng-khì ;  nā-sī tùi chia̍h tì-kàu poa̍h-tó ê ,  chiū-sī pháiⁿ , 21 Bô chia̍h bah ,  bô lim chiú ,  bô chòe sím-mi̍h hō͘ hiaⁿ-tī poa̍h-tó ,  chiah sī hó , 22 Lí só͘ ū ê sìn tio̍h ka-kī chûn tī Siōng-tè ê bīn-chêng ,  Lâng bô ka-kī gí-gī tī i só͘ jīn chòe tio̍h ê ,  chiū ū hok-khì , 23 To̍k-to̍k lâng nā giâu-gî iā lâi chia̍h ,  chiū siū tēng-chōe ,  in-ūi m̄ sī chhut tī sìn ;  kìⁿ-nā m̄ sī tùi sìn chhut-ê chiū-sī chōe , 
