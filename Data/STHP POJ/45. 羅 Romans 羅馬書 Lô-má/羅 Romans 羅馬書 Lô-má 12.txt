1 Hiaⁿ-tī ah ,  só͘-í góa in-ūi Siōng-tè ê lîn-bín khǹg lín hiàn ka-kī ê seng-khu chòe chè ,  sī oa̍h ê ,  sèng ê ,  Siōng-tè só͘ hoaⁿ-hí ê ;  che sī lín sîn-lêng ê ho̍k-sāi , 2 Bo̍h-tit kap chit sè-kan siāng khoán ;  tio̍h ēng sim-chì ōaⁿ sin lâi piàn-hòa ka-kī ,  hō͘ lín ōe bêng-pe̍k sím-mi̍h sī Siōng-tè siān-liông ,  thang hoaⁿ-hí ,  sûn-choân ê chí-ì , 3 In-ūi góa tùi só͘ hō͘ góa ê un kā lín tiong-kan ta̍k lâng kóng ,  lín só͘ siūⁿ lâi chhún-to̍k ka-kī ,  m̄ thang pôaⁿ-kè tī eng-kai siūⁿ ê ;  só͘ siūⁿ tio̍h an-hūn lâi siūⁿ ,  chiàu Siōng-tè só͘ siúⁿ-sù ta̍k lâng sìn ê hūn-liōng , 4 In-ūi chhin-chhiūⁿ lán chi̍t sin ū pah-thé ,  nā-sī pah-thé ê kong-iōng bô lóng saⁿ-tâng ; 5 án-ni lán chōe-chōe lâng tiàm-tī Ki-tok chòe chi̍t sin ,  ta̍k ê saⁿ-kāng chòe thé , 6 Lán chiàu só͘ hō͘ lán ê un ,  í-keng tit-tio̍h un-sù ,  kok bô saⁿ-tâng ;  he̍k-sī chòe sian-ti ,  chiū tio̍h chiàu sìn ê hūn-liōng lâi kóng ; 7 he̍k-sī pān tāi-chì ,  tio̍h tì-ì tī pān tāi-chì ; 8 he̍k-sī kà-sī lâng ê ,  tio̍h tì-ì tī kà-sī ;  he̍k-sī khoàn-bián ê ,  tio̍h tì-ì tī khoàn-bián ;  chiu-chō͘ ê ,  tio̍h ēng si̍t-sim ;  tī-lí ê ,  tio̍h ēng un-khûn ;  lîn-bín ê ,  tio̍h ēng hoaⁿ-hí , 9 Thiàⁿ ,  tio̍h bô ké ;  oàn-hūn pháiⁿ ,  chhin-kūn hó ; 10 thiàⁿ hiaⁿ-tī ,  tio̍h saⁿ chhin-ài ;  kèng-tiōng lâng ,  tio̍h saⁿ chhui-chun ; 11 lūn un-khûn ,  m̄ thang pîn-tōaⁿ ;  lūn sim-chì ,  tio̍h jia̍t-jia̍t ;  lūn Chú ,  tio̍h ho̍k-sāi ; 12 tī ǹg-bāng tio̍h hoaⁿ-hí ;  tī hoān-lān tio̍h thun-lún ;  tī kî-tó ,  tio̍h siông-siông ; 13 sèng-tô͘ só͘ khiàm-kheh ê ,  chiū kiong-kip i ;  chhut-gōa lâng ,  tio̍h tì-ì hó khoán-thāi in , 14 Khún-tio̍k lín ê ,  tio̍h kā in chiok-hok ;  tio̍h chiok-hok ,  bo̍h-tit chiù-chó͘ , 15 Kap hoaⁿ-hí ê lâng saⁿ-kap hoaⁿ-hí ;  kap thî-khàu ê lâng saⁿ-kap thî-khàu , 16 Saⁿ khoán-thāi ,  tio̍h tâng chi̍t iūⁿ ê sim ;  sim-chì bo̍h-tit hò͘ⁿ-ko ;  tio̍h chhek-chiū pi-bî ê ;  bo̍h-tit lia̍h ka-kī chòe ū tì-sek , 17 Bo̍h-tit ēng pháiⁿ pò pháiⁿ ;  tī chèng lâng ê bīn-chêng ,  tio̍h tô͘-bô͘ chiah ê hó-sū , 18 Nā ōe tit thang kap chèng lâng hô ,  chiū tio̍h chīn-la̍t kap in hô , 19 Só͘ thiàⁿ ê hiaⁿ-tī ah ,  bo̍h-tit ka-kī sin-oan ,  tio̍h lún-khì ,  khah hó ;  in-ūi ū kì-chài kóng ,  Chú kóng ,  Sin-oan chāi-tī góa ,  góa beh pò-èng i , 20 Nā sī lí ê tùi-te̍k iau ,  tio̍h hō͘ i chia̍h ;  chhùi-ta ,  tio̍h hō͘ i lim ;  in-ūi kiâⁿ án-ni sī chiong jia̍t-jia̍t ê hé-thòaⁿ thia̍p tī i ê thâu-khak téng , 21 Bo̍h-tit hō͘ pháiⁿ khah-iâⁿ ,  tio̍h ēng hó khah-iâⁿ pháiⁿ , 
