1 Só͘-í lán í-keng tùi sìn chheng-chòe-gī ,  chiū tùi lán ê Chú Iâ-so͘ Ki-tok ū kap Siōng-tè hô ; 2 iā óa-khò I ,  tùi sìn lâi ji̍p tī hiān-kim só͘ tòa ê un-tián ,  koh ǹg-bāng Siōng-tè ê êng-kng lâi hoaⁿ-hoaⁿ hí-hí , 3 M̄ nā án-ni ,  chiū tī hoān-lān iā hoaⁿ-hoaⁿ hí-hí ,  in-ūi chai hoān-lān siⁿ-chhut thun-lún ;  thun-lún siⁿ-chhut láu-liān ; 4 láu-liān siⁿ-chhut ǹg-bāng ;  iā ǹg-bāng bô tì-kàu kiàn-siàu ; 5 in-ūi Siōng-tè ê thiàⁿ tùi só͘ siúⁿ-sù lán ê Sèng Sîn lâi koàn-ak lán ê sim , 6 In-ūi lán iáu-kú loán-jio̍k ê sî ,  Ki-tok kàu-kî thòe ū chōe ê lâng sí , 7 In-ūi thòe gī-lâng sí ê ,  oh-tit ū ;  thòe hó-lâng sí ê ,  kiám-chhái ū lâng káⁿ , 8 Nā-sī Siōng-tè hián-bêng I pún-sin thiàⁿ lán ê thiàⁿ-thàng ,  in-ūi lán iáu-kú chòe chōe-jîn ê sî ,  Ki-tok thòe lán sí ; 9 hô-hòng lán í-keng tī I ê huih tit-tio̍h chheng-chòe-gī beh tùi I tit-tio̍h kiù ,  bián-tit hit ê siū-khì ah , 10 Nā lán iáu-kú chòe tùi-te̍k ê sî ,  tùi I ê Kiáⁿ ê sí tit-tio̍h kap Siōng-tè koh hô ,  hô-hòng í-keng koh hô ,  beh tī I ê oa̍h tit-tio̍h kiù ah , 11 M̄ nā án-ni ,  lán hiān-kim í-keng tùi lán ê Chú Iâ-so͘ Ki-tok tit-tio̍h koh hô ,  chiū tùi I iā lia̍h Siōng-tè chòe thang khoa-kháu , 12 Só͘-í chhin-chhiūⁿ chōe tùi chi̍t lâng ji̍p sè-kan ,  sí iā tùi chōe ji̍p ,  án-ni sí piàn-piàn kàu tī chèng lâng ,  in-ūi chèng lâng bat hoān-chōe ; 13 in-ūi lu̍t-hoat bē kàu ê sî ,  chōe í-keng tī sè-kan ;  to̍k-to̍k bô lu̍t-hoat tī-teh ,  chōe chiū bô sǹg-siàu ; 14 chóng-sī tùi A-tong kàu Mô͘-se ,  liân hiah ê bô hoān-chōe chhin-chhiūⁿ A-tong hoān-tio̍h kìm-lēng ê khoán ê ,  sí iā lóng koán-hat in ;  A-tong sī tè-āu kàu ê ê saⁿ-tùi , 15 Nā-sī chōe-kòa put-pí un-sù ,  In-ūi nā tùi chi̍t lâng ê chōe-kòa chèng lâng sí ,  hô-hòng Siōng-tè ê un-tián ,  kap tī Iâ-so͘ Ki-tok chi̍t lâng un-tián tiong ê siúⁿ-sù ,  chhiong-móa tī chèng lâng ah , 16 Koh tùi chi̍t lâng ê hoān-chōe ,  iā put-pí un-sù ;  in-ūi sím-phòaⁿ sī tùi chi̍t lâng ,  tì-kàu tēng chōe ,  nā-sī un-sù sī tùi chōe-chōe chōe-kòa ,  tì-kàu toàn chòe gī , 17 In-ūi nā ūi-tio̍h chi̍t lâng ê chōe-kòa ,  sí chiū tùi chi̍t lâng chòe ông ,  hô-hòng hiah ê siū un-tián kap gī ê siúⁿ-sù ê chhiong-móa ê ,  beh tùi Iâ-so͘ Ki-tok chi̍t-ê ,  tī oa̍h ê tiong-kan ,  chòe ông ah , 18 Án-ni chhin-chhiūⁿ tùi chi̍t pái ê chōe-kòa ū tì-kàu chèng lâng siū tēng chōe ,  chiū tùi chi̍t pái gī ê só͘ kiâⁿ iā tì-kàu chèng lâng siū gí-toàn tit-tio̍h oa̍h , 19 In-ūi chhin-chhiūⁿ tùi chi̍t lâng ê ûi-ke̍h hō͘ chèng lâng chòe ū chōe ê ,  chiū tùi chi̍t lâng ê sūn-thàn hō͘ chèng lâng chòe ū gī ê ,  iā sī án-ni , 20 Koh ke-chham lu̍t-hoat lo̍h-khì ,  beh hō͘ chōe-kòa ke-thiⁿ chōe-chōe ,  Chóng-sī chōe-kòa chōe-chōe ,  chiū un-tián tī hia it-hoat chhiong-móa ; 21 chiū-sī chhin-chhiūⁿ chōe bat chòe ông tī sí ê tiong-kan ,  iā beh hō͘ un-tián chhin-chhiūⁿ án-ni tùi gī lâi chòe ông tì-kàu éng-oa̍h ,  sī tùi lán ê Chú Iâ-so͘ Ki-tok , 
