1 Só͘-í hiah ê tiàm-tī Ki-tok Iâ-so͘ ê ,  taⁿ lóng bô tēng chōe , 2 In-ūi oa̍h-miā ê Sîn ê hoat ,  tī Ki-tok Iâ-so͘ í-keng tháu-pàng góa thoat-lī chōe kap sí ê hoat , 3 In-ūi lu̍t-hoat só͘ bōe-ōe ê ,  sī tùi jio̍k-thé chiah bô la̍t ,  Siōng-tè chiū chhe ka-kī ê Kiáⁿ ,  tī ū chōe ê jio̍k-thé ê hêng-chōng ,  koh ūi-tio̍h chōe ê iân-kò͘ ,  tī jio̍k-thé tiong lâi gí-tiāⁿ chōe-ok ; 4 hō͘ lu̍t-hoat ê gī tī lán ōe tit móa-chiok ,  chiū-sī bô chiàu jio̍k-thé ,  sī chiàu sîn lâi kiâⁿ ê , 5 In-ūi chiàu jio̍k-thé ê ,  ì-hiòng jio̍k-thé ê sū ;  chiàu sîn ê ,  ì-hiòng sîn ê sū , 6 In-ūi jio̍k-thé ê ì-hiòng sī sí ;  sîn ê ì-hiòng sī oa̍h koh pêng-an , 7 In-ūi jio̍k-thé ê ì-hiòng sī tùi-te̍k Siōng-tè ,  in-ūi i bô hâng-ho̍k Siōng-tè ê lu̍t-hoat ,  iā bōe-ōe hâng-ho̍k , 8 Koh tiàm-tī jio̍k-thé ê ,  bōe-ōe hō͘ Siōng-tè hoaⁿ-hí , 9 To̍k-to̍k Siōng-tè ê Sîn nā khiā-khí tī lín ,  chiū lín bô tiàm-tī jio̍k-thé ,  sī tiàm-tī sîn ;  bô ū Ki-tok ê Sîn ê ,  m̄ sī I ê lâng , 10 Ki-tok nā tiàm-tī lín ,  chiū lín ê seng-khu in-ūi chōe sí ,  sîn in-ūi gī oa̍h , 11 To̍k-to̍k hō͘ Iâ-so͘ tùi sí-lâng tiong koh-oa̍h ê ,  I ê Sîn nā khiā-khí tī lín ,  chiū hō͘ Ki-tok Iâ-so͘ tùi sí-lâng tiong koh-oa̍h ê ,  iā beh chiong I ê Sîn ,  chiū-sī khiā-khí tī lín ê ,  hō͘ lín ōe sí ê seng-khu koh-oa̍h , 12 Án-ni hiaⁿ-tī ah ,  lán m̄ sī khiàm jio̍k-thé ê chè ,  tì-kàu chiàu jio̍k-thé lâi oa̍h , 13 In-ūi lín nā chiàu jio̍k-thé lâi oa̍h ,  chiū ōe sí ;  nā ēng sîn phah-sí seng-khu ê só͘ chòe ,  chiū ōe oa̍h , 14 Hoān-nā hō͘ Siōng-tè ê Sîn só͘ chhōa ê ,  sī chòe Siōng-tè ê kiáⁿ , 15 In-ūi lín m̄ sī siū-tio̍h lô͘-po̍k ê sîn ,  tì-kàu koh kiaⁿ-hiâⁿ ;  chiū-sī siū-tio̍h siat-li̍p chòe kiáⁿ ê sîn ,  tùi án-ni lán kiò kóng ,  Á-pà ,  Pē ah , 16 Sèng Sîn ka-kī kap lán ê sîn saⁿ-kap kan-chèng lán chòe Siōng-tè ê kiáⁿ , 17 Kì-jiân chòe kiáⁿ chiū chòe hō͘-sû ,  chiū-sī chòe Siōng-tè ê hō͘-sû ,  kap Ki-tok tâng chòe hō͘-sû ;  lán nā kap I tâng siū khó͘ ,  sī beh hō͘ lán kap I tâng êng-kng , 18 In-ūi góa sǹg hiān-sî ê kan-khó͘ bōe kham-tit pí-phēng só͘ beh hián-bêng kàu tī lán ê êng-kng , 19 In-ūi siū-chō ê mi̍h kia̍h thâu ǹg-bāng ,  teh thèng-hāu Siōng-tè chèng kiáⁿ ê hián-bêng , 20 In-ūi siū-chō ê mi̍h hâng-ho̍k tī khang-hu ,  m̄ sī i kam-goān ,  chiū-sī tùi hit ê hō͘ i hâng-ho̍k ê ; 21 sī teh ǹg-bāng liân siū-chō ê mi̍h iā beh tit-tio̍h tháu-pàng ,  thoat-lī pāi-hoāi ê khu-sok ,  lâi ji̍p tī Siōng-tè ê kiáⁿ-jî êng-kng ê chū-iû , 22 In-ūi lán chai it-chhè siū-chō ê mi̍h kàu chit sî iáu teh saⁿ-kap thó͘-khùi khó͘-thàng , 23 M̄ nā án-ni ,  chiū lán pún-sin tit-tio̍h Sèng Sîn thâu-chúi ê ké-chí ê ,  iā sim-lāi ka-kī thó͘-khùi ,  teh thèng-hāu siat-li̍p chòe kiáⁿ ,  chiū-sī lán ê seng-khu ê sio̍k-hôe , 24 In-ūi lán tit kiù sī tùi ǹg-bāng ;  nā-sī í-keng khòaⁿ-kìⁿ ê ǹg-bāng ,  m̄ sī ǹg-bāng ;  in-ūi só͘ khòaⁿ-kìⁿ ê ,  sím-mi̍h lâng teh ǹg-bāng i?25 To̍k-to̍k lán nā ǹg-bāng hit ê só͘ bô khòaⁿ-kìⁿ ê ,  lán chiū thun-lún thèng-hāu , 26 Koh Sèng Sîn iā chhin-chhiūⁿ án-ni hû-chhî lán ê nńg-chiáⁿ ;  in-ūi lán m̄ chai-iáⁿ tio̍h cháiⁿ-iūⁿ kî-tó chiàu só͘ eng-kai ê ;  to̍k-to̍k Sèng Sîn ka-kī ēng bōe kóng-chhut ê thó͘-khùi thòe lán kiû , 27 Kàm-chhat lâng ê sim ê iā chai Sèng Sîn ê ì-sù ,  in-ūi I chiàu Siōng-tè ê ì-sù lâi thòe sèng-tô͘ kiû , 28 Koh lán chai bān hāng sū saⁿ-kap lâi hō͘ thiàⁿ Siōng-tè ê lâng tit-tio̍h lī-ek ,  chiū-sī chiàu I tiāⁿ-tio̍h ê chí-ì lâi siū tiàu ê , 29 In-ūi I só͘ tāi-seng chai ê ,  chiū tāi-seng tiāⁿ-tio̍h in kap I ê Kiáⁿ ê siōng tâng khoán ,  hō͘ I tī chōe-chōe hiaⁿ-tī ê tiong-kan chòe tōa kiáⁿ , 30 Koh só͘ tāi-seng tiāⁿ-tio̍h ê ,  chiū tiàu in ;  só͘ tiàu ê ,  chiū chheng in chòe gī ;  só͘ chheng-chòe-gī ê ,  chiū hō͘ in ū êng-kng , 31 Lūn-kàu chiah ê sū lán beh cháiⁿ-iūⁿ kóng? Siōng-tè nā ūi lán ,  chī-chūi ōe tùi-te̍k lán?32 I kì-jiân bô sioh ka-kī ê Kiáⁿ ,  ūi-tio̍h lán chèng lâng hiàn I ,  kiám bô sòa chiong bān mi̍h pe̍h-pe̍h hō͘ lán mah?33 Chī-chūi beh kò Siōng-tè só͘ kéng ê peh-sìⁿ ah? Chheng in chòe gī ê sī Siōng-tè ; 34 chī-chūi tēng in ê chōe ah? Ki-tok Iâ-so͘ í-keng sí ,  siōng-chhiáⁿ tùi sí-lâng tiong koh khí-lâi ,  chē tī Siōng-tè ê tōa pêng ,  iā thòe lán kî-tó , 35 Chī-chūi beh keh-tn̄g lán tī Ki-tok ê thiàⁿ? He̍k-sī hoān-lān ,  he̍k-sī khùn-khó͘ ,  he̍k-sī khún-tio̍k ,  he̍k-sī iau-gō ,  he̍k-sī thǹg-theh ,  he̍k-sī gûi-hiám ,  he̍k-sī lāi-to ah?36 Chhin-chhiūⁿ só͘ kì-chài ,  kóng , 	Goán ūi-tio̍h lí ê iân-kò͘ chiong ji̍t siū sí , 	Khòaⁿ chòe chhin-chhiūⁿ beh thâi ê iûⁿ , 37 Hoán-tńg tī chiah ê lóng-chóng ê sū ,  lán tùi thiàⁿ lán ê ,  tek-sèng kàu ū chhun , 38 In-ūi góa chhim sìn bô lūn sī sí ,  sī oa̍h ,  sī thiⁿ-sài ,  sī chiáng-koân ê ,  sī hiān-kim ê ,  sī chiong-lâi ê ,  ū koân-lêng ê , 39 sī koâiⁿ ,  sī chhim ,  á-sī pa̍t ê siū-chō ê mi̍h ,  lóng bōe-ōe keh-tn̄g lán tī Siōng-tè ê thiàⁿ ,  chiū-sī tī lán ê Chú Ki-tok Iâ-so͘ só͘ ū ê thiàⁿ , 
