1 Án-ni chiū Iû-thài lâng ū sím-mi̍h kiàn-tiông? kat-lé ū sím-mi̍h lī-ek ah?2 Bô lūn khòaⁿ tá-lo̍h chi̍t bīn ,  lóng tōa-tōa ū lī-ek ;  tē it sī Siōng-tè ê chiàu ū kau-thok in , 3 Siat-sú ū-ê bô sìn ,  chiū cháiⁿ-iūⁿ? in ê bô sìn beh hòe-bô Siōng-tè ê sìn-si̍t mah?4 Toàn-toàn m̄ sī ;  tio̍h jīn Siōng-tè chòe chin-si̍t ,  lâng lóng chòe pe̍h-chha̍t ;  chiàu só͘ kì-chài kóng ,  "Hō͘ lí tī lí só͘ kóng ê chheng-chòe-gī ,  Tī siū sím-phòaⁿ ê sî ,  tit-tio̍h khah-iâⁿ , "5 Góa taⁿ thàn lâng ê khoán lâi kóng: Lán ê put-gī nā hián-bêng Siōng-tè ê gī ,  lán beh cháiⁿ-iūⁿ kóng? Siōng-tè kàng-lo̍h siū-khì ,  I iā put-gī mah?6 Toàn-toàn m̄ sī ;  nā án-ni ,  Siōng-tè thái-thó ōe sím-phòaⁿ sè-kan ah?7 Nā góa ê pe̍h-chha̍t it-hoat hián-bêng Siōng-tè ê chin-si̍t ,  hō͘ I ná êng-kng ,  chiū góa cháiⁿ-iūⁿ iû-goân siū sím-phòaⁿ ,  chhin-chhiūⁿ chōe-jîn ah?8 Iā siáⁿ-sū bô kóng ,  Lán lâi khì chòe pháiⁿ ,  hō͘ hó sū ōe chiâⁿ? che sī chhin-chhiūⁿ goán só͘ siū ê húi-pòng ,  iā chhin-chhiūⁿ lâng kóng goán ū án-ni teh kóng: hit hō lâng siū tēng-chōe sī kong-tō , 9 Che sī cháiⁿ-iūⁿ? Lán ū khah-su mah? Lóng bô ,  In-ūi goán í-keng chèng-bêng Iû-thài Hi-lī-nî lóng ū chōe ; 10 chiàu só͘ kì-chài kóng , 	Lóng bô gī lâng ,  liân chi̍t-ê iā bô ; 11 Bô lâng hiáu-ngō͘ ,  bô lâng chhē Siōng-tè ; 12 Lóng-chóng oai-chhoa̍h ,  saⁿ-tâng pìⁿ chòe bô lī-ek ; 	Bô ū kiâⁿ hó ê ,  liân pòaⁿ-ê iā bô ; 13 In ê nâ-âu sī phòa bōng ; 	In ēng chi̍h kóng kan-chà ; 	In ê chhùi-tûn ē ū chôa ê to̍k ; 14 In ê chhùi móa-móa chiù-chó͘ iā chin khó͘ ; 15 In ê kha kín-kín cháu ài hō͘ lâng lâu huih , 16 Tī in ê lō͘ ū chân-hāi kap khó͘-lān ; 17 Pêng-an ê lō͘ in m̄ bat , 18 In ê ba̍k-chiu chêng bô ū kiaⁿ-ùi Siōng-tè , 19 Taⁿ lán chai kìⁿ-nā lu̍t-hoat só͘ kóng ê sī tùi lu̍t-hoat ē ê lâng lâi kóng ,  beh that-ba̍t chèng lâng ê chhùi ,  hō͘ thong sè-kan tī Siōng-tè ê bīn-chêng siū gí-chōe ; 20 in-ūi tùi thàn lu̍t-hoat bô lâng ōe tit chheng-chòe-gī tī Siōng-tè ê bīn-chêng ;  in-ūi tùi lu̍t-hoat sī hō͘ lâng chai ū chōe , 21 Taⁿ tī lu̍t-hoat í-gōa ū Siōng-tè ê gī í-keng hián-bêng ,  lu̍t-hoat kap sian-ti kā i chòe kan-chèng ; 22 chiū-sī Siōng-tè ê gī ,  tùi sìn Iâ-so͘ Ki-tok kàu tī lóng-chóng sìn ê lâng ;  in-ūi lóng bô cheng-chha ; 23 in-ūi chèng lâng í-keng hoān-chōe ,  Siōng-tè ê êng-kng tit bô tio̍h ; 24 taⁿ ūi-tio̍h I ê un-tián pe̍h-pe̍h tit-tio̍h chheng-chòe-gī ,  tùi-tī Ki-tok Iâ-so͘ ê sio̍k-hôe ; 25 chiū-sī Siōng-tè só͘ hián-jiân siat-li̍p chòe bán-hôe ê chè ê ,  tùi sìn ,  chāi-tī I ê huih ,  beh hián-bêng I ka-kī ê gī ,  in-ūi Siōng-tè ū khoan-iông ,  bô kui-kiū chêng tāi ê chōe ; 26 tī hiān-kim ê sî-tāi ài hián-bêng I ê gī ,  hō͘ I pún-sin chòe gī ,  koh chheng hit ê sìn Iâ-so͘ ê lâng chòe gī , 27 Án-ni-siⁿ tī tá-lo̍h thang khoa-kháu? Choân-jiân bô lah ,  Tùi sím-mi̍h hoat hō͘ i bô? tùi kiâⁿ ê hoat mah? M̄ sī ,  sī tùi sìn ê hoat , 28 Só͘-í goán gī-tiāⁿ lâng chheng-chòe-gī sī tùi sìn ,  m̄ sī tùi thàn lu̍t-hoat , 29 Á-sī Siōng-tè to̍k-to̍k sī Iû-thài lâng ê Siōng-tè mah? Kiám iā m̄ sī gōa-pang lâng ê Siōng-tè mah? Sī ,  iā sī gōa-pang lâng ê ; 30 in-ūi Siōng-tè sī chi̍t-ê ,  I beh ēng sìn chheng siū kat-lé ê lâng chòe gī ,  iā beh tùi chit ê sìn chheng bô siū kat-lé ê lâng chòe gī , 31 Án-ni chiū lán tùi sìn hòe-bô lu̍t-hoat mah? Toàn-toàn m̄ sī ;  hoán-tńg sī hō͘ lu̍t-hoat khiā-chāi , 
