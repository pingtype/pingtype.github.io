1 Góa tiàm-tī Ki-tok kóng ōe chin-si̍t bô pe̍h-chha̍t ,  góa ê liông-sim tī Sèng Sîn kap góa saⁿ-kap chòe kan-chèng , 2 góa ū tōa iu-būn ,  thòng-sim bô soah , 3 In-ūi góa ūi-tio̍h góa ê hiaⁿ-tī ,  góa ê kut-jio̍k ê chì-chhin ,  chiū nā pún-sin siū chiù-chó͘ lī-khui Ki-tok iā kam-goān , 4 In sī Í-sek-lia̍t lâng ,  ū chòe kiáⁿ ê bêng-hūn ,  ū êng-kng ,  ū chiah ê iok ,  ū lu̍t-hoat ê thoân-siū ,  ū ho̍k-sāi ê lé-gî ,  kap chiah ê èng-ún ,  lóng sio̍k tī in ; 5 lia̍t-chó͘ sī in ê chó͘ ,  chiàu jio̍k-thé lâi lūn ,  Ki-tok iā tùi in chhut ;  I sī bān mi̍h ê téng-bīn ,  sī Siōng-tè ,  kham-tit o-ló kàu tāi-tāi ê ,  À-bēng , 6 M̄ sī kóng Siōng-tè ê ōe hòe-khì ;  in-ūi tùi Í-sek-lia̍t chhut ê ,  bô it-chīn sī Í-sek-lia̍t lâng , 7 Iā m̄ sī in-ūi in chòe A-pek-la̍h-hán ê hō͘-è ,  chiū it-chīn chòe kiáⁿ ;  to̍k-to̍k ,  Tī Í-sat ê beh chheng chòe lí ê hō͘-è , 8 Che chiū-sī kóng ,  m̄ sī jio̍k-thé ê kiáⁿ chiū sǹg chòe Siōng-tè ê kiáⁿ ;  to̍k-to̍k èng-ún ê kiáⁿ chiah sǹg chòe hō͘-è , 9 In-ūi èng-ún ê ōe sī kóng ,  Chiàu chit ê kî góa beh kàu ,  Sat-la̍h beh ū chi̍t ê kiáⁿ , 10 M̄ nā án-ni ,  koh ū Lī-pek-ka tùi lán ê chó͘ Í-sat chi̍t lâng lâi hoâi-īn , 11 kiáⁿ iáu-bē chhut-sì ,  hó pháiⁿ iáu-bē kiâⁿ ,  beh hō͘ Siōng-tè kéng-soán lâng só͘ tiāⁿ-tio̍h ê chí-ì ōe kú-tn̂g tī-teh ,  m̄ sī chhut tī só͘ kiâⁿ ,  sī chhut tī tiàu i ê , 12 chiū kā Lī-pek-ka kóng ,  Tōa-ê beh ho̍k-sāi sòe-ê , 13 Chhin-chhiūⁿ só͘ kì-chài kóng ,  Góa thiàⁿ Ngá-kok ,  oàn-hūn Í-sò , 14 Án-ni lán beh cháiⁿ-iūⁿ kóng? Siōng-tè ū put-gī mah? Toàn-toàn m̄ sī , 15 In-ūi I kā Mô͘-se kóng ,  Góa beh lîn-bín góa só͘ lîn-bín ê ,  góa beh thé-thiap góa só͘ thé-thiap ê , 16 Chiàu án-ni khòaⁿ ,  put-chāi tī ì-ài ê ,  iā put-chāi tī kiâⁿ ê ,  sī chāi-tī lîn-bín lâng ê Siōng-tè , 17 In-ūi sèng-keng kā Hoat-ló kóng ,  Góa hō͘ lí heng-khí ,  tiâu-tî beh ēng lí hián-bêng góa ê koân-lêng ,  iā hō͘ góa ê miâ pò-iông tī phó͘ thiⁿ-ē , 18 Án-ni I sûi-ì lîn-bín lâng ,  iā sûi-ì hō͘ lâng ngī-sim , 19 Lí beh tùi góa kóng ,  Cháiⁿ-iūⁿ I iáu teh hiâm lâng? in-ūi chī-chūi ge̍k I ê chí-ì?20 Lí chit ê lâng ah ,  lí chī-chūi hoán-tńg piān-pok Siōng-tè ah? Siū-chō ê mi̍h kiám ōe tùi chō i ê kóng ,  Lí siáⁿ-sū chhòng-chō góa án-ni?21 Thô͘ ê koân kiám m̄ sī chhut-chāi sio-hûi ê lâng ,  pîⁿ-pîⁿ tùi hit tè lâi chòe khì-kū ,  chi̍t-ê kùi-khì chi̍t-ê hā-chiān mah?22 Siat-sú Siōng-tè ài hián-bêng I ê siū-khì ,  koh hō͘ lâng bat I ê koân-lêng ,  chiū tōa-tōa khoan-iông thun-lún hiah ê thang siū-khì ê khì-kū ,  piān-piān beh pāi-hoāi ê ; 23 iā hō͘ lâng bat I êng-kng ê pù-ū kàu tī thang lîn-bín ê khì-kū ,  I só͘ tāi-seng pī-pān beh tit-tio̍h êng-kng ê , 24 chiū-sī lán chiah-ê hō͘ I só͘ tiàu ê ,  m̄ nā chhut tī Iû-thài lâng ,  iā chhut tī gōa-pang lâng ; 25 chhin-chhiūⁿ I tī Hô-se-a ê chheh kóng , 	M̄ sī góa ê peh-sìⁿ ,  góa beh chheng in chòe peh-sìⁿ ; 	M̄ sī tit-tio̍h thiàⁿ ê ,  góa beh chheng in chòe tit-tio̍h thiàⁿ ê , 26 Chêng tī siáⁿ só͘-chāi kā in kóng , 	Lín m̄ sī góa ê peh-sìⁿ , 	Tī hia in beh chheng chòe chin-oa̍h Siōng-tè ê kiáⁿ , 27 Í-sài-a lūn Í-sek-lia̍t chiū kiò kóng ,  Í-sek-lia̍t chiah ê kiáⁿ ,  sui-jiân in ê siàu-gia̍h chhin-chhiūⁿ hái-soa ,  beh tit-tio̍h kiù ê sī hiah ê só͘ chhun ê nā-tiāⁿ , 28 In-ūi Chú beh oân-choân koh kán-chia̍t lâi chiâⁿ I ê ōe tī tōe-ni̍h , 29 Koh chhin-chhiūⁿ Í-sài-a tāi-seng kóng , 	Nā m̄ sī Bān-kun ê Chú kā lán lâu chi̍t ê chéng teh , 	Chiū lán í-keng chhin-chhiūⁿ Só͘-to-má kap Gô-mô͘-la̍h chi̍t iūⁿ , 30 Án-ni lán beh cháiⁿ-iūⁿ kóng? Gōa-pang lâng bô tui-jip gī ,  iáu-kú tit-tio̍h gī ,  chiū-sī tùi sìn ê gī , 31 Nā-sī Í-sek-lia̍t lâng tui-jip chiâⁿ gī ê hoat ,  iā bô tit-tio̍h hit ê hoat , 32 Che sī cháiⁿ-iūⁿ? In-ūi in bô tùi sìn ,  sī tùi só͘ kiâⁿ ,  In tio̍h-tak tī hit ê hō͘ lâng tio̍h-tak ê chio̍h , 33 chiàu só͘ kì-chài kóng , 	Lí khòaⁿ ,  góa chiong hō͘ lâng tio̍h-tak ê chio̍h ,  poa̍h-tó lâng ê chio̍h-pôaⁿ ,  hē tī Sûn-siâⁿ , 	Kìⁿ-nā sìn I ê lâng bô tì-kàu kiàn-siàu , 
