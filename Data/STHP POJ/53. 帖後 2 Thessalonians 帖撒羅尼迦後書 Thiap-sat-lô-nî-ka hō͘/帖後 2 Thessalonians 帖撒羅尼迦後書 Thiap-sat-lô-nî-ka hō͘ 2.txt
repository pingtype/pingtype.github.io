1 Hiaⁿ-tī ah ,  lūn-kàu lán ê Chú Iâ-so͘ Ki-tok ê lîm-kàu ,  kap lán chiah-ê chū-chi̍p kui I ,  goán kiû lín , 2 bô lūn tùi sîn ,  á-sī tùi ōe ,  á-sī tùi phoe ká-mō͘ goán ê miâ ê ,  kóng Chú ê ji̍t hiān-chāi kàu lah ,  lín ê sim-chì bo̍h-tit khoài-khoài iô-tāng ,  iā bo̍h-tit kiaⁿ-hiâⁿ ; 3 bô lūn ēng sím-mi̍h hoat ,  it-khài bo̍h-tit hō͘ lâng ín-iú ;  in-ūi hit ji̍t iáu-bē kàu ,  tek-khak tāi-seng ū pōe-kàu ê sū ,  kap hit ê chōe-ok ê lâng ,  chiū-sī tîm-lûn ê lâng ,  chhut-hiān ; 4 i sī chòe tùi-te̍k ,  iā chū-ko pôaⁿ-kè it-chhè chheng chòe Siōng-tè kap siū kèng-pài ê ;  sīm-chì chē tī Siōng-tè ê tiān ,  piáu-bêng chòe Siōng-tè , 5 Góa iáu kap lín tī-teh ê sî ,  bat chiong chiah ê sū kā lín kóng ,  lín kiám bōe kì-tit mah?6 Taⁿ hit ê chó͘-tòng i ,  hō͘ i kàu i ê kî chiah chhut-hiān ê ,  lín iā chai , 7 In-ūi put-hoat ê pì-bi̍t í-keng teh ūn-tōng ,  to̍k-to̍k hiān-kim ū chi̍t ê chó͘-tòng i ê ,  ti̍t-kàu hit ê chó͘-tòng ê tùi tiong-ng tû-khì , 8 Hit sî hit ê put-hoat ê beh chhut-hiān ,  Chú Iâ-so͘ beh ēng I ê kháu-khì lâi bia̍t i ,  ēng I lîm-kàu ê hián-hiān lâi hòe-bô i , 9 Hit ê put-hoat ê lîm-kàu sī chiàu Sat-tàn ê ūn-hêng ,  ēng it-chhè ê koân-lêng ,  sîn-jiah ,  kap ké ê tiāu-thâu , 10 koh ēng it-chhè put-gī ê khúi-khiat kiâⁿ tī hiah ê teh tîm-lûn ê ,  in-ūi in bô chiap-la̍p chin-lí ê thiàⁿ lâi tit kiù , 11 Ūi-tio̍h án-ni Siōng-tè chiong chha-biū ê ūn-hêng kàng hō͘ in ,  hō͘ in sìn pe̍h-chha̍t ; 12 hō͘ kìⁿ-nā m̄ sìn chin-lí ,  khì hoaⁿ-hí put-gī ê ,  lóng siū gí-toàn , 13 Nā-sī Chú só͘ thiàⁿ ê hiaⁿ-tī ah ,  goán eng-kai thòe lín siông-siông kám-siā Siōng-tè ,  in-ūi Siōng-tè tùi khí-thâu kéng lín ,  beh hō͘ lín tit kiù ,  sī chāi-tī Sîn(*sim-sîn) ê chiâⁿ-sèng kap sìn chin-lí , 14 Ūi-tio̍h chit-ê ,  I tùi goán só͘ thoân ê hok-im bat tiàu lín ,  lâi tit-tio̍h lán ê Chú Iâ-so͘ Ki-tok ê êng-kng , 15 Só͘-í ,  hiaⁿ-tī ah ,  tio̍h khiā-chāi ;  lín só͘ tit-tio̍h ê thoân-siū ,  bô lūn sī tùi chhùi kóng ê ,  á-sī tùi goán ê phoe ,  hoān só͘ ha̍k-si̍p ê ,  tio̍h chip-siú i , 16 Lán ê Chú Iâ-so͘ Ki-tok ,  kap lán ê Pē Siōng-tè ,  chiū-sī thiàⁿ lán ,  iā tī un-tián chiong éng-oán ê an-ùi kap hó ê ǹg-bāng siúⁿ-sù lán ê , 17 goān I an-ùi lín ê sim ,  kian-kò͘ lín tī it-chhè hó ê só͘ kiâⁿ ,  hó ê só͘ kóng , 
