1 Hiaⁿ-tī ah ,  kiat-bé lâi kóng ,  lín tio̍h thòe goán kî-tó ,  hō͘ Chú ê tō-lí liû-hêng tit-tio̍h êng-kng ,  chhin-chhiūⁿ tī lín tiong-kan chi̍t iūⁿ ; 2 koh hō͘ goán tit-tio̍h thoat-lī tī bô lí ê pháiⁿ lâng ;  in-ūi lâng bô lóng ū sìn , 3 Chú chiū-sī sìn-si̍t ,  I beh kian-kò͘ lín ,  koh pó-hō͘ lín bián hō͘ hit ê pháiⁿ ê hām-hāi , 4 Lūn-kàu lín ,  goán tī Chú chhim sìn ,  goán só͘ bēng-lēng ê ,  lín hiān-kim ū teh kiâⁿ ,  āu-lâi iā beh kiâⁿ i , 5 Goān Chú chhōa lín ê sim ji̍p tī Siōng-tè ê thiàⁿ kap Ki-tok ê thun-lún , 6 Hiaⁿ-tī ah ,  goán tī lán ê Chú Iâ-so͘ Ki-tok ê miâ bēng-lēng lín ,  kìⁿ-nā hiaⁿ-tī bô hoat-tō͘ ,  bô chiàu goán só͘ thoân-siū ê lâi kiâⁿ ,  lín tio̍h lī-khui i , 7 In-ūi lín ka-kī chai tio̍h cháiⁿ-iūⁿ o̍h goán ;  in-ūi goán tī lín tiong-kan bē bat bô hoat-tō͘ ; 8 iā m̄ bat pe̍h-pe̍h chia̍h lâng ;  hoán-tńg sī tio̍h-bôa kan-khó͘ ,  mî-ji̍t chòe kang ,  bián-tit thoa-lūi lín tiong-kan chi̍t lâng , 9 M̄ sī in-ūi goán bô koân ,  to̍k-to̍k sī ài ēng pún-sin chòe lín ê bô͘-iūⁿ ,  hō͘ lín o̍h goán , 10 In-ūi goán iáu kap lín tī-teh ê sî ,  bat án-ni bēng-lēng lín kóng ,  Nā ū lâng bô beh chòe kang ,  i iā tio̍h m̄ thang chia̍h , 11 Sī goán thiaⁿ-kìⁿ lín tiong-kan ū lâng só͘ kiâⁿ bô hoat-tō͘ ,  lóng bô chòe kang ,  kan-ta chòe hūn-gōa ê sū , 12 Chhin-chhiūⁿ chit hō lâng goán tiàm-tī Chú Iâ-so͘ Ki-tok bēng-lēng in ,  koh khǹg in ,  tio̍h thiâm-chēng chòe kang ,  ka-kī thàn chia̍h , 13 Hiaⁿ-tī ah ,  lín kiâⁿ hó sū ,  m̄ thang ià-siān , 14 Nā ū lâng bô sūn-ho̍k goán chit tiuⁿ phoe só͘ kóng ê ,  lín tio̍h kā i kì-teh ,  iā m̄ thang kap i kau-pôe ,  hō͘ i ka-kī kiàn-siàu , 15 Chóng-sī bo̍h-tit khòaⁿ i chòe kiû-siû ,  tio̍h kéng-kài i chhin-chhiūⁿ hiaⁿ-tī , 16 Goān pêng-an ê Chú ,  ta̍k sî ta̍k hāng sū ,  pún-sin siúⁿ-sù lín pêng-an ,  Goān Chú kap lín chèng lâng tī-teh , 17 Góa Pó-lô chhin-pit chhéng-an lín ;  tī ta̍k tiuⁿ phoe ēng chit-ê chòe kì-hō ;  góa chiū-sī án-ni siá , 18 Goān lán ê Chú Iâ-so͘ Ki-tok ê un-tián kap lín chèng lâng tī-teh , 3
