1 Lí tio̍h tī siàu-liân ê ji̍t ,  kì-liām chhòng-chō lí ê Chú ,  chiū-sī hoān-lān ê ji̍t iáu-bē kàu ,  iā lí só͘ kóng ,  Góa bô thang tī i khoài-lo̍k ,  hiah ê nî iáu-bē kūn ê sî , 2 tī ji̍t kap kng kap ge̍h kap chhiⁿ bē piàn-chòe o͘-àm ,  í-ki̍p hō͘ kè-sin ,  hûn bē koh lâi ê tāi-seng , 3 Tng hit-ji̍t ,  kò͘-chhù--ê ngia̍uh-ngia̍uh-chhoah ;  ū la̍t ê lâng so͘-io ,  oe-bō--ê ,  in-ūi in chió ,  chiū soah ;  tùi thang-á khòaⁿ--chhut-khì--ê lóng o͘-àm ; 4 thàng ke-lō͘ ê mn̂g koaiⁿ--teh ,  oe-bō ê siaⁿ sòe-sòe ;  chiáu-á chi̍t-ē háu ,  lâng chiū khí-lâi ;  chhiùⁿ-koa ê cha-bó͘-gín-ná iā lóng kàng-kē ; 5 kìⁿ-tio̍h koâiⁿ chiū kiaⁿ ,  tī lō͘-tiong iā ū só͘ kiaⁿ-ùi ;  hēng-chhiū khui hoe ,  chháu-meh chòe tāng-tàⁿ ,  io̍k-sim lóng bô--khì ;  in-ūi lâng kui tī i éng-oán ê chhù ,  ai-khàu ê lâng óng-lâi tī ke-lō͘ ; 6 tng gûn-liān-á bē tn̄g ,  kim-óaⁿ bē phòa ,  tī chúi-chôaⁿ-piⁿ ê chúi-pân bē sún-hoāi ,  ka-lak bē pháiⁿ tī chíⁿ-téng ; 7 tîn-ai kui thô͘ lâi hoán-pún ,  lêng-hûn kui tī hō͘ i lâi ê Siōng-tè ê tāi-seng ,  tio̍h kì-liām chhòng-chō lí ê Chú , 8 Thoân-tō--ê kóng ,  Khang-hu ê khang-hu ,  hoân-sū lóng sī khang-hu , 9 Koh in-ūi Thoân-tō--ê ū tì-hūi ,  i iû-goân kà-sī peh-sìⁿ chai-bat ;  iā chēng-chēng siūⁿ ,  chhâ-khó ,  koh chiàu chhù-sū pâi-lia̍t chōe-chōe chim-giân , 10 Thoân-tō--ê choan-sim chhē thang hoaⁿ-hí ê ōe ,  sī chiàu chèng-ti̍t siá ê sêng-si̍t ōe , 11 Tì-hūi ê lâng ê ōe chhin-chhiūⁿ chhì ;  hōe-tiúⁿ ê ōe chhin-chhiūⁿ tèng-tiâu ê teng ,  lóng sī tùi chi̍t ê bo̍k-chiá só͘ sù ê , 12 Góa ê kiáⁿ ah ,  iáu ū chi̍t-chân ,  lí tio̍h siū khoàn-kài ;  tù chheh chōe ,  bô kiông-chīn ;  tha̍k-chheh chōe ,  seng-khu ōe ià-siān , 13 Chiah ê sū lóng í-keng thiaⁿ-liáu lah ;  kiat-bé chiū-sī kèng-ùi Siōng-tè ,  kín-sīn siú I ê kài-bēng ;  che chiū-sī lâng chiâu-pī ê pún-hūn , 14 In-ūi kìⁿ só͘-chòe-ê kap it-chhè ún-ba̍t ê sū ,  bô-lūn sī hó sī pháiⁿ ,  Siōng-tè lóng beh sím-phòaⁿ , 
