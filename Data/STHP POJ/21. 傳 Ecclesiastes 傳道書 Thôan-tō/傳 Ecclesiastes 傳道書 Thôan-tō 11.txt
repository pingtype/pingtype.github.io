1 Tio̍h chiong lí ê bí-niû iā tī chúi-bīn ;  in-ūi kè chōe-chōe ji̍t ,  chiū beh tit-tio̍h , 2 Hūn-gia̍h tio̍h pun chòe chhit á poeh ;  in-ūi lí m̄-chai chiong-lâi ū sím-mi̍h chai-ē kàu tōe-chiūⁿ , 3 Hûn nā ū hō͘ móa-móa ,  chiū piàⁿ-lo̍h tī tōe-chiūⁿ ;  chhiū nā tó ǹg lâm á-sī ǹg pak ,  chhiū tó tī sím-mi̍h só͘-chāi ,  chiū tiāⁿ-tiāⁿ tī-hia , 4 Khòaⁿ hong-sè--ê ,  bô beh iā-chéng ;  khòaⁿ hûn-sek-ê ,  bô beh siu-koah , 5 Hong só͘ chhe ê lō͘ ,  lí m̄-chai ,  kut-hâi tī īn-hū ê thai cháiⁿ-iūⁿ seng-tióng ,  lí iā m̄-chai ;  án-ni ,  kiâⁿ bān-sū ê Siōng-tè só͘-chòe-ê ,  lí iû-goân bōe tit-tio̍h chai , 6 Chá-khí-sî tio̍h iā lí ê chéng-chí ,  ê-hng-sî iā m̄-thang thêng lí ê chhiú ;  in-ūi lí m̄-chai chit-ê hit-ê toh-lo̍h chi̍t-ê beh bō͘-sēng ;  á-sī nn̄g-ê beh pîⁿ-pîⁿ hó , 7 Kng chin-chiàⁿ sī hó ,  ba̍k-chiu khòaⁿ-kìⁿ kng iā sī thang hoaⁿ-hí , 8 Lâng oa̍h chōe-chōe nî ,  chiū tio̍h khoài-lo̍k chōe-chōe nî ;  chóng-sī iā tio̍h siūⁿ kàu o͘-àm ê ji̍t-chí ,  in-ūi ji̍t-chí beh chōe-chōe ;  só͘ beh lâi-ê lóng sī khang-hu , 9 Siàu-liân lâng ah ,  lí tī siàu-liân ê sî tio̍h khoài-lo̍k ;  tī siàu-liân ê ji̍t-chí hō͘ lí ê sim an-ùi lí ,  iā tio̍h chiàu lí ê sim só͘ ài-ê ,  kap ba̍k-chiu só͘ khòaⁿ-kìⁿ-ê lâi kiâⁿ ,  chóng-sī tio̍h chai ,  ūi-tio̍h che it-chhè ê sū ,  Siōng-tè beh sím-phòaⁿ lí , 10 Só͘-í tio̍h hō͘ iu-būn lī-khui lí ê sim ,  iā tùi lí ê seng-khu tû-khì pháiⁿ-tāi ;  in-ūi siàu-liân kap chòng-liân ,  lóng sī khang-hu , 
