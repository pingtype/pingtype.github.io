1 Thiⁿ-ē bān-poaⁿ lóng ū i ê kî ,  bān-hāng-sū lóng ū i ê sî , 2 Ū chhut-sì ê sî ,  ū sí ê sî ;  ū chai-chèng ê sî ,  ū pu̍ih-chhut só͘ chai-chèng--ê ê sî ; 3 ū thâi-sí ê sî ,  ū i-hó ê sî ; ū thiah-húi ê sî ,  ū khí-chō ê sî ; 4 ū thî-khàu ê sî ,  ū hó-chhiò ê sî ;  ū ai-chhám ê sî ,  ū thiàu-bú ê sî ; 5 ū hiat chio̍h-thâu ê sî ,  ū khioh chio̍h-thâu ê sî ;  ū thang phō ê sî ,  ū m̄-thang phō ê sî ; 6 ū chhē-tio̍h ê sî ,  ū sit-lo̍h ê sî ;  ū pó-siú ê sî ,  ū pàng-sak ê sî ;  ū thiah-li̍h ê sî ,  ū pó͘-thīⁿ ê sî ; 7 ū chēng-chēng ê sî ,  ū kóng-ōe ê sî ; 8 ū thiàⁿ-sioh ê sî ,  ū oàn-hūn ê sî ;  ū kau-chiàn ê sî ,  ū hô-hó ê sî , 9 Chòe-kang ê lâng tī i só͘ lô-lo̍k--ê ū sím-mi̍h lī-ek ah?10 Góa ū khòaⁿ-kìⁿ Siōng-tè só͘ hō͘ sè-kan lâng ê lô-lo̍k ,  hō͘ in tī hit tiong-kan lâi liān-si̍p , 11 Siōng-tè chō bān-mi̍h ,  kok chiàu i ê sî chiâⁿ-chòe bí-biāu ,  koh chiong éng-oán ê koan-liām hē tī lâng ê sim ;  chóng-sī Siōng-tè tùi-thâu kàu-bé só͘ chòe-chiâⁿ ê ,  lâng bōe-ōe chhek-to̍k i , 12 Góa chai chiông-tiong bô chi̍t-hāng khah-hó tī it-seng khoài-lo̍k ,  koh kiâⁿ hó , 13 Koh lâng-lâng iā chia̍h iā lim tī i it-chhè só͘ lô-lo̍k-ê lâi hióng-hok ,  che iā sī Siōng-tè ê un-sù , 14 Góa chai Siōng-tè it-chhè só͘ chòe--ê ,  beh éng-oán tī-teh ,  bōe ke-thiⁿ ,  bōe kiám-chió ;  Siōng-tè án-ni kiâⁿ ,  sī hō͘ lâng tī I ê bīn-chêng kiaⁿ-ùi , 15 Hiān-kim só͘ ū-ê chêng í-keng ū ;  chiong-lâi beh ū-ê chá í-keng ū ;  kè-sin ê sū Siōng-tè koh chhē i , 16 Góa koh khòaⁿ-kìⁿ ji̍t-kng ê ē-bīn tī sím-phòaⁿ ê só͘-chāi ū kan-ok ,  tī kong-gī ê só͘-chāi iā ū kan-ok , 17 Góa sim-lāi kóng ,  Siōng-tè beh sím-phòaⁿ gī-lâng kap pháiⁿ-lâng ,  in-ūi tī-hia ta̍k-hāng ê sū ,  ta̍k-hāng ê kang ,  lóng ū tiāⁿ-tio̍h ê sî , 18 Góa sim-lāi kóng ,  Che sī ūi-tio̍h sè-kan lâng ê iân-kò͘ ,  Siōng-tè beh chhì-giām in ,  hō͘ in chai ka-kī sī khîm-siù , 19 In-ūi sè-kan lâng só͘ tú-tio̍h--ê ,  khîm-siù iā tú-tio̍h ,  só͘ tú-tio̍h lóng sī chi̍t-iūⁿ ;  chit-ê án-ni sí ,  hit-ê iā sī án-ni sí ,  lóng tâng chi̍t-iūⁿ chhoán-khùi ;  lâng bōe khah-iâⁿ khîm-siù ,  in-ūi lóng sī khang-hu , 20 Lóng kàu chi̍t só͘-chāi ,  lóng chhut tī thô͘-hún ,  iā lóng kui tī thô͘-hún , 21 Lâng ê hûn chiūⁿ téng-bīn ,  siù ê hûn tūi-lo̍h tōe ,  chī-chūi chai sī án-ni á m̄-sī?22 Só͘-í góa khòaⁿ-kìⁿ lâng bô chi̍t-hāng khah-hó tī i só͘ keng-êng--ê lâi hoaⁿ-hí ;  in-ūi che sī i ê hūn-gia̍h ;  i sin-āu ê sū ,  chī-chūi ōe hō͘ i koh lâi khòaⁿ-kìⁿ ah?
