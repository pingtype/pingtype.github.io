1 Sí ê hô͘-sîn hō͘ chòe hiuⁿ-liāu--ê ê iû hoat-chhut chhàu-bī ;  án-ni chi̍t-tiám-á ê gû-gōng iā ōe pāi-hoāi tōa tì-hūi kap chun-kùi , 2 Tì-hūi ê lâng ê sim sī tī i ê chiàⁿ-chhiú pêng ,  gû-gōng ê lâng ê sim sī tī i ê tò-chhiú pêng , 3 Koh gōng-lâng kiâⁿ tī lō͘--nih ,  khiàm-kheh tì-hūi ,  tùi chèng-lâng kóng i sī gōng-lâng , 4 Chiáng-koân--ê ê sim-sîn siūⁿ beh kong-kek lí ,  m̄-thang lī-khui lí ê pún-ūi ,  in-ūi un-hô ōe bián-tit tōa ê kè-sit , 5 Góa khòaⁿ-kìⁿ ji̍t-kng ê ē-bīn ,  ū chi̍t hāng m̄-hó ,  chhin-chhiūⁿ chhut tī chiáng-koân--ê ê chhò-gō͘ ; 6 chiū-sī an-tì gōng-lâng tī koâiⁿ-ūi ,  hó-gia̍h lâng chē tī kē-ūi , 7 góa khòaⁿ-kìⁿ lô͘-po̍k khiâ bé ,  kùi-cho̍k chhin-chhiūⁿ lô͘-po̍k kiâⁿ tī tōe--nih , 8 Ku̍t hām-khiⁿ-ê beh ka-kī poa̍h tī hí(**hit) lāi-bīn ;  thiah-chhiûⁿ-ê beh hō͘ chôa kā--tio̍h , 9 Phah-chio̍h-ê ōe siū chio̍h siong ,  phòa-chhâ-ê ōe tùi án-ni tú-tio̍h gûi-hiám , 10 Thih-khì í-keng tun ,  nā bô bôa-lāi i ê chhùi ,  chiū tio̍h ke-chhut chōe-chōe la̍t ;  to̍k-to̍k tit-tio̍h tì-hūi ê kà-sī ,  chiū ū lī-ek , 11 Bē liām-chiù ê sî ,  chôa nā kā--tio̍h lâng ,  liām-chiù ê lâng chiū bô lī-ek , 12 tì-hūi ê lâng ê só͘ kóng sī un-hūi ê ōe ;  gû-gōng ê chhùi thun-bia̍t ka-kī , 13 I ê chhùi só͘ kóng ê ōe khí-thâu sī gû-gōng ;  i ê ōe ê lō͘-bé sī hāi lâng ê tian-kông , 14 Gōng-lâng chōe-chōe ōe ;  to̍k-to̍k lâng m̄-chai chiong-lâi cháiⁿ-iūⁿ ;  i sin-āu só͘ beh ū ê sū chī-chūi ōe kā i kóng ah?15 Gōng-lâng ê lô-lo̍k tì-kàu hō͘ in ià-siān ,  in-ūi ji̍p siâⁿ ê lō͘ i iā m̄-chai , 16 Pang-kok ah ,  lí ê ông nā sī gín-ná ,  lí ê kùi-cho̍k chá-khí-sî iàn-lo̍k ,  lí chiū ū chai-ē , 17 Pang-kok ah ,  lí ê ông nā sī chun-kùi ê lâng ê kiáⁿ ,  lí ê kùi-cho̍k chiàu-sî lim-chia̍h ,  ūi-tio̍h beh pó͘ in ê la̍t ,  m̄-sī in-ūi hò͘ⁿ lim ,  lí chiū ū hok-khì , 18 In-ūi pîn-tōaⁿ chhù-kòa lap--lo̍h-khì ;  ūi-tio̍h chhiú pîn-tōaⁿ chhù chiū lāu , 19 Iân-sia̍h sī ūi-tio̍h hoaⁿ-hí lâi siat ,  chiú sī hō͘ lâng khòaⁿ-oa̍h ;  chîⁿ-gûn chòe bān-sū ê lō͘-ēng , 20 Lí m̄-thang chiù-chó͘ kun-ông ,  sim iā m̄-thang án-ni siūⁿ ;  tī lí ê khùn-pâng iā m̄-thang chiù-chó͘ hó-gia̍h lâng ;  in-ūi khong-tiong ê chiáu beh thoân-pò͘ chit ê siaⁿ ,  ū si̍t-kó͘--ê iā beh kóng-khí chit ê sū , 
