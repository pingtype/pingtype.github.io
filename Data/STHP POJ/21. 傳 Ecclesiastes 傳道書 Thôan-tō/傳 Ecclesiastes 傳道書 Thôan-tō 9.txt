1 Góa chiong che it-chhè ê sū hē tī sim--nih ,  beh siông-sè chhâ-khó ;  chiū chai gī ê lâng kap tì-hūi ê lâng ,  kap in ê só͘ chòe lóng tī Siōng-tè ê chhiú ,  he̍k-sī thiàⁿ he̍k-sī oàn-hūn ,  lóng tī in ê thâu-chêng ,  lâng m̄-chai , 2 Hoān-nā lîm-kàu chèng-lâng ê sū ,  lóng sī chi̍t-iūⁿ ;  gī-lâng kap pháiⁿ-lâng lóng tú-tio̍h chi̍t-iūⁿ ê sū ;  hó-lâng kap chheng-khì ê lâng ,  kap bô chheng-khì ê lâng ;  hiàn-chè ê lâng kap bô hiàn-chè ê lâng ,  iā sī chi̍t-iūⁿ ;  hó-lâng án-ni ,  chōe-jîn iā án-ni ;  chiù-chōa--ê án-ni ,  kiaⁿ chiù-chōa--ê iā án-ni , 3 Tī ji̍t-kng ê ē-bīn só͘ kiâⁿ it-chhè ê sū ,  ū chi̍t-hāng pháiⁿ-tāi ,  chiū-sī chèng-lâng só͘ tú-tio̍h ê ,  lóng sī chi̍t-iūⁿ ;  koh sè-kan lâng ê sim ū pháiⁿ móa-móa ,  oa̍h ê sî sim-lāi tian-kông ,  āu-lâi chiū kui tī sí-lâng hit-ūi , 4 Kìⁿ-nā sio̍k tī oa̍h ê lâng hit-lâng iáu ū ǹg-bāng ,  in-ūi oa̍h ê káu iâⁿ-kè sí ê sai , 5 Oa̍h ê lâng chai ōe sí ;  sí ê lâng lóng m̄-chai ,  iā bô tit-tio̍h pò-siúⁿ ,  in ê miâ lâng bōe-kì--tit , 6 Iā in ê thiàⁿ ,  iā in ê oàn-hūn ,  iā in ê tò͘-khī ,  lóng í-keng siau-bô tī ji̍t-kng ê ē-bīn só͘-kiâⁿ it-chhè ê sū ,  in éng-oán bô hūn , 7 Chòe lí khì hoaⁿ-hí chia̍h lí ê pn̄g ,  ēng khoài-lo̍k ê sim lim-chiú ,  in-ūi Siōng-tè í-keng chiap-la̍p lí ê só͘ chòe , 8 Lí ê i-ho̍k tio̍h siông-siông pe̍h ,  lí boah thâu-khak ê iû iā m̄-thang khiàm-kheh , 9 Tī lí it-seng khang-hu ê ji̍t-chí ,  chiū-sī Siōng-tè siúⁿ-sù lí tī ji̍t-kng ê ē-bīn khang-hu ê ji̍t-chí ,  tio̍h kap lí só͘ thiàⁿ ê hū-jîn-lâng khoài-lo̍k kè ji̍t ;  in-ūi he sī lí siⁿ-chêng ,  tī ji̍t-kng ê ē-bīn ,  lô-lo̍k ê sū só͘ tit-tio̍h ê hok-hūn , 10 Kìⁿ-nā lí ê chhiú só͘ eng-kai chòe ê sū ,  tio̍h chīn-la̍t khì chòe ;  in-ūi tī lí só͘ beh khì ê im-kan ,  bô chòe-kang ,  bô kè-e̍k ,  bô chai-bat ,  iā bô tì-hūi , 11 Góa koh oa̍t-tńg siūⁿ tī ji̍t-kng ê ē-bīn gâu-cháu-ê bô tek-khak ōe seng-kàu ,  ū-la̍t--ê bô tek-khak ōe khah-iâⁿ ,  tì-hūi--ê bô tek-khak ōe tit-tio̍h bí-niû ,  bêng-lí--ê ,  bô tek-khak ōe tit-tio̍h hó-gia̍h ,  kî-khiáu--ê bô tek-khak ōe tit-tio̍h un-tián ;  in só͘ tú-tio̍h-ê lóng chāi-tī sî-kî kap ngó͘-jiân ê , 12 In-ūi lâng ê sî-kî i ka-kī m̄-chai ,  chhin-chhiūⁿ hî put-hēng hō͘ bāng ûi-tio̍h ,  chiáu hō͘ lô-bāng tng--tio̍h ,  chai-ē hut-jiân kàu ê sî ,  sè-kan lâng hām lo̍h tī hí(**hit) lāi-bīn ,  iā sī án-ni , 13 Góa khòaⁿ-kìⁿ ji̍t-kng ê ē-bīn ū chi̍t-hāng tì-hūi ,  chiàu góa khòaⁿ sī chin-tōa , 14 Chiū-sī ū chi̍t ê sòe-sòe ê siâⁿ ,  hit tiong-kan lâng chió-chió ;  ū tōa ê kun-ông lâi kong-kek i ,  ûi-khùn i ,  koh khí koâiⁿ ê thô͘-tui lâi kong-kek i , 15 Siâⁿ-lāi ū chi̍t ê sòng-hiong koh iā ū tì-hūi ê lâng ,  i ēng tì-hūi kiù hit ê siâⁿ ;  chóng-sī bô lâng kì-liām hit ê sòng-hiong lâng , 16 Góa chiū kóng ,  Tì-hūi iâⁿ-kè khùi-la̍t ;  chóng-sī hit ê sòng-hiong lâng ê tì-hūi hō͘ lâng khòaⁿ-khin ,  i ê ōe iā bô lâng thiaⁿ i , 17 Tì-hūi ê lâng tī an-chēng tiong kóng-ōe ,  pí gōng-lâng ê thâu-ba̍k tōa-siaⁿ jióng khah ū lâng thiaⁿ , 18 Tì-hūi iâⁿ-kè kau-chiàn ê kun-khì ;  chóng-sī chi̍t ê ū chōe ê lâng ōe pāi-hoāi chin-chōe hó-sū , 
