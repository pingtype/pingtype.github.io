1 Lí kàu Siōng-tè ê chhù ,  tio̍h kín-sīn lí ê kha-pō͘ ;  in-ūi kūn-chêng lâi thiaⁿ ,  iâⁿ-kè gōng-lâng hiàn-chè ;  in-ūi in m̄-chai só͘-kiâⁿ-ê sī pháiⁿ , 2 Lí tī Siōng-tè ê bīn-chêng m̄-thang sûi-piān kóng-ōe ,  iā m̄-thang sim tio̍h-kip lâi kóng ;  in-ūi Siōng-tè tī thiⁿ--nih ,  lí tī tōe--ni̍h ,  só͘-í lí ê giân-gú tio̍h chió , 3 In-ūi tāi-chì chōe chiah ū bîn-bāng ;  giân-gú chōe chiah ū gōng-lâng ê siaⁿ , 4 Lí tùi Siōng-tè hē-goān ,  siā i m̄-thang iân-chhiân ;  in-ūi I bô hoaⁿ-hí gû-gōng ê lâng ;  lí só͘ hē ê goān eng-kai tio̍h siā , 5 Lí hē-goān bô siā ,  lêng-khó͘ bô hē , 6 M̄-thang hō͘ lí ê chhùi tì-kàu jio̍k-thé hoān-chōe ,  iā m̄-thang tī sù-chiá ê bīn-chêng kóng sī chhò-gō͘ hē-goān ;  siáⁿ-sū hō͘ Siōng-tè in-ūi lí ê siaⁿ siū-khì ,  lâi pāi-hoāi lí ê chhiú só͘ chòe--ê ah?7 In-ūi bîn-bāng chōe-chōe ,  giân-gú chōe-chōe ,  lāi-tiong ū khang-hu ;  to̍k-to̍k tio̍h kèng-ùi Siōng-tè , 8 Lí nā tī séng-lāi khòaⁿ-kìⁿ sòng-hiong lâng siū ap-pek ,  á-sī ēng kiông-koân chhiúⁿ kong-gī kong-pêng ê sū ,  bo̍h-tit in-ūi án-ni lâi gông-ngia̍h ;  in-ūi ū chi̍t-ūi khah-koâiⁿ tī hit ê chē koâiⁿ-ūi-ê teh kàm-chhat ;  tī in ê téng-bīn iáu ū pí in khah koâiⁿ ê , 9 Koh tōe--nih ê lī-ek kui tī chèng-lâng ;  chiū kun-ông iā siū-tio̍h chhân-tōe ê kiong-hōng , 10 Ài ti̍h gûn--ê ,  bô in-ūi gûn lâi ti-chiok ;  ài pù-ū--ê ,  bô in-ūi tek-lī lâi ti-chiok ;  che iā sī khang-hu , 11 Hè-châi ke-thiⁿ ,  chia̍h i ê lâng iā ke-thiⁿ ,  gia̍p-chú ū tit-tio̍h sím-mi̍h lī-ek ah? put-kò ba̍k-chiu khòaⁿ-kìⁿ nā-tiāⁿ , 12 Lô-lo̍k ê lâng put-koán chia̍h-chōe chia̍h-chió ,  chin-hó khùn ;  hó-gia̍h lâng ê hong-sēng hō͘ i bōe khùn-tit , 13 Góa khòaⁿ-kìⁿ ji̍t-kng ê ē-bīn ,  ū chi̍t kiāⁿ tōa chai-ē ,  chiū-sī châi-chú tiāⁿ-tiāⁿ siú i ê chîⁿ ,  lâi hāi ka-kī , 14 In-ūi tú-tio̍h put-chhek ê sū ,  chiah ê chîⁿ-châi chiū bô--khì ;  hit ê lâng nā siⁿ kiáⁿ ,  chhiú-lāi iā bô chi̍t-hāng , 15 I cháiⁿ-iūⁿ tùi lāu-bú ê thai chhut-lâi ,  iā beh chhin-chhiūⁿ án-ni thǹg-theh khì ;  i só͘ lô-lo̍k tit-tio̍h--ê ,  chhiú-lāi bōe-ōe tòa chi̍t-hô khì , 16 I lâi ê chêng-hêng cháiⁿ-iūⁿ ,  i khì iā sī án-ni ;  che iā sī chi̍t-hāng tōa chai-ē ;  i ūi-tio̍h hong lâi lô-lo̍k ū sím-mi̍h lī-ek ah?17 Koh i chi̍t-sì-lâng tī o͘-àm-tiong teh chia̍h ,  ū chōe-chōe hoân-ló ,  koh ū pīⁿ-thiàⁿ kap siū-khì , 18 Khòaⁿ ah ,  góa só͘ khòaⁿ-chòe hó ,  chòe bí-biāu--ê ,  chiū-sī lâng tī Siōng-tè siúⁿ-sù i it-seng ê ji̍t-chí lâi lim-chia̍h ,  hióng-siū ji̍t-kng ê ē-bīn lô-lo̍k só͘ tit-tio̍h ê hó ,  in-ūi che sī i ê hūn-gia̍h , 19 Kìⁿ-nā tit-tio̍h Siōng-tè hō͘ i ū chîⁿ-châi hó-gia̍h ,  hō͘ i ōe hióng-siū ,  lâi chhú i ê hūn-gia̍h ,  tī i ê tio̍h-bôa lâi khoài-lo̍k ;  che sī Siōng-tè ê siúⁿ-sù , 20 I bô tōa-tōa siūⁿ-tio̍h it-seng ê nî-ji̍t ;  in-ūi Siōng-tè chiàu i ê sim só͘ hoaⁿ-hí--ê ìn-tap i , 
