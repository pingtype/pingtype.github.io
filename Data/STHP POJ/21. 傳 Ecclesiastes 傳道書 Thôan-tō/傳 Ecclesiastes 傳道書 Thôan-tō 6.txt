1 Góa khòaⁿ-kìⁿ ji̍t-kng ê ē-bīn ū chi̍t-hāng chai-ē ,  tāng-tāng teh lâng ê , 2 Chiū-sī ū lâng tit-tio̍h Siōng-tè siúⁿ-sù i chîⁿ-châi ,  hó-gia̍h ,  chun-kùi ,  tì-kàu i ê sim só͘ ài ê bô khiàm chi̍t-hāng ;  chóng-sī Siōng-tè bô hō͘ i ōe chia̍h--i ,  hoán-tńg hō͘ gōa-lâng lâi chia̍h--i ;  che iā sī khang-hu ,  iā sī tōa pē-pēng , 3 Lâng siat-sú siⁿ chi̍t-pah ê kiáⁿ ,  koh chia̍h tn̂g hè-siū ,  le̍k-kè chōe-chōe nî ,  i ê sim bô tit-tio̍h hióng-hok lâi móa-chiok ,  koh bô tit-tio̍h bâi-chòng ;  chiàu góa kóng ,  hit ê bô kàu-kî lâi tūi-lo̍h ê thai pí i khah-hó , 4 In-ūi i tī khang-hu lâi ,  tī o͘-àm khì ,  i ê miâ siū o͘-àm khàm-ba̍t , 5 Koh i bô khòaⁿ-kìⁿ ji̍t-thâu ,  iā lóng bô ti-kak ,  chit-ê pí hit-ê khah pêng-an , 6 Hit-lâng sui-jiân oa̍h kàu chi̍t-chheng nî ,  koh chi̍t-chheng nî ,  chóng-sī bô hióng-hok ;  chèng-lâng kiám m̄-sī lóng kui chi̍t só͘-chāi khì mah?7 Lâng ê lô-lo̍k lóng sī ūi-tio̍h khó͘-hok ,  sim iā bô ti-chiok , 8 Tì-hūi ê lâng pí gû-gōng ê lâng ū sím-mi̍h khah-iâⁿ ah? sòng-hiong ê lâng tī chèng-lâng ê bīn-chêng chai só͘ thang kiâⁿ ê ,  ū sím-mi̍h khah-iâⁿ ah?9 Ba̍k-chiu só͘ khòaⁿ-ê iâⁿ-kè sim-lāi ê hoàn-hoàn siūⁿ ;  che iā sī khang-hu ,  iā sī lia̍h-hong , 10 Chêng só͘ ū ê ,  í-keng kú-kú hō i ê miâ ,  chai i sī lâng ,  i iā bōe-ōe kap hit-ê pí i khah ū la̍t--ê lâi saⁿ-chiⁿ , 11 Í-keng ū chōe-chōe sū ke-thiⁿ khang-hu ,  tùi tī lâng ū sím-mi̍h lī-ek ah?12 Lâng it-seng hu-tō͘ kong-im ,  chhin-chhiūⁿ iáⁿ kè--khì ,  chī-chūi ōe chai sím-mi̍h sū chòe lâng siⁿ-chêng ê lī-ek ah? in-ūi chī-chūi ōe kā lâng kóng i kè-sì liáu-āu ,  tī ji̍t-kng ê ē-bīn beh ū sím-mi̍h sū ah?
