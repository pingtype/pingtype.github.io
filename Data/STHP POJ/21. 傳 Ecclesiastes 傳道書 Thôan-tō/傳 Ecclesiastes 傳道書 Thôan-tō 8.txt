1 Chī-chūi chhin-chhiūⁿ tì-hūi ê lâng? chī-chūi chai sū-chêng ê khui-thiah? Lâng ê tì-hūi hō͘ i ê bīn ū kng ,  iā hō͘ i kong-kiông ê bīn tit-tio̍h kóe-ōaⁿ , 2 Góa kóng ,  Tio̍h siú ông ê bēng-lēng ,  in-ūi ū kí Siōng-tè lâi chiù-chōa , 3 M̄-thang kóaⁿ-kín lī-khui i ê bīn-chêng ,  m̄-thang kú-tn̂g tiàm tī pháiⁿ ê sū ;  in-ūi i hoân-sū lóng chiàu ka-kī ê sim-ì lâi kiâⁿ , 4 In-ūi ông ê ōe ū koân ,  chī-chūi ōe tùi i kóng ,  Lí chòe sím-mi̍h ah?5 Siú bēng-lēng ê lâng bōe tú-tio̍h chai-ē ;  tì-hūi ê lâng ê sim ōe piān-bêng sî-sè kap sím-phòaⁿ , 6 Ta̍k-hāng sū lóng ū i ê sî kap sím-phòaⁿ ;  in-ūi lâng ê khó͘-lān ,  tāng-tāng teh tī i , 7 In-ūi i m̄-chai chiong-lâi ê sū ;  in-ūi āu-lâi cháiⁿ-iūⁿ ,  chī-chūi ōe kā i kóng ah?8 Bô lâng ōe koán i ê oa̍h-miā ,  chiong oa̍h-miā lâu--teh ,  iā bô lâng ōe koán sí ê ji̍t ;  chit-hō ê kau-chiàn bōe bián--tit ,  chōe-ok iā bōe kiù kiâⁿ-i--ê , 9 Che it-chhè góa lóng ū khòaⁿ-kìⁿ ,  iā choan-sim chhâ-khó ji̍t-kng ê ē-bīn só͘ chòe it-chhè ê sū ;  ū-sî chit-lâng koán hit-lâng ,  tì-kàu hāi-tio̍h i , 10 Góa khòaⁿ-kìⁿ pháiⁿ-lâng bâi-chòng ,  kui tī bōng ;  koh kiâⁿ chèng-ti̍t--ê lī-khui sèng ê só͘-chāi ,  tī siâⁿ-lāi hō͘ lâng bōe-kì-tit ;  che iā sī khang-hu , 11 In-ūi tēng-chōe ,  bô li̍p-khek si-hêng hêng-hoa̍t ,  só͘-í sè-kan lâng sim tōa-táⁿ kiâⁿ-pháiⁿ , 12 Chōe-jîn sui-jiân chòe-pháiⁿ chi̍t-pah pái ,  iáu-kú chia̍h tn̂g hè-siū ,  nā-sī góa chún-chún chai ,  kèng-ùi Siōng-tè ê ,  chiū-sī tī I ê bīn-chêng kèng-ùi ê lâng ,  kàu-bé beh tit-tio̍h hok-khì , 13 Chóng-sī pháiⁿ-lâng bōe tit-tio̍h hok-khì ,  iā bōe tit-tio̍h tn̂g hè-siū ,  sī chhin-chhiūⁿ iáⁿ ,  in-ūi i bô kèng-ùi tī Siōng-tè ê bīn-chêng , 14 Sè-chiūⁿ ū hoat-hiān chi̍t-kiāⁿ khang-hu ê sū ,  chiū-sī ū gī-lâng ,  i só͘ tú-tio̍h--ê chiàu pháiⁿ-lâng ê kiâⁿ-chòe ,  koh ū pháiⁿ-lâng ,  i só͘ tú-tio̍h--ê chiàu gī-lâng ê kiâⁿ-chòe ;  góa kóng ,  Che iā sī khang-hu , 15 góa chiū o-ló khoài-lo̍k ê sū ;  in-ūi lâng tī ji̍t-kng ê ē-bīn ,  m̄-ta̍t-tio̍h lâi chia̍h lâi lim lâi khoài-lo̍k ;  in-ūi i tī ji̍t-kng ê ē-bīn Siōng-tè siúⁿ-sù i it-seng ê nî-hè ,  tī i só͘ lô-lo̍k--ê che siông-siông kap i tī-teh , 16 Góa choan-sim ài bat tì-hūi ,  iā beh khòaⁿ sè-chiūⁿ só͘ chòe ê sū ;  (ū lâng ji̍t-mî bōe-khùn--tit ,  ba̍k-chiu bô pàng-khoeh) ; 17 góa chiū khòaⁿ-kìⁿ Siōng-tè it-chhè só͘ chòe--ê ;  chai lâng bōe-ōe chhâ-khó ji̍t-kng ê ē-bīn só͘ chòe ê sū ;  in-ūi lâng bô-lūn cháiⁿ-iūⁿ tio̍h-bôa lâi chhâ-khó ,  iā bōe chhâ-chhut ;  chiū-sī tì-hūi ê lâng ,  sui-jiân lia̍h-chòe chai ,  iā sī bōe-ōe chhâ-chhut , 
