1 Tī Iâ-lō͘-sat-léng chòe-ông ,  Tāi-pi̍t ê kiáⁿ ,  Thoân-tō ê ōe , 2 Thoân-tō--ê kóng ,  Khang-hu ê khang-hu ;  khang-hu ê khang-hu ;  hoān-sū lóng sī khang-hu , 3 Lâng it-chhè ê tio̍h-bôa ,  chiū-sī i tī ji̍t-kng ê ē-bīn só͘ tio̍h-bôa-ê ū sím-mi̍h lī-ek ah?4 Chi̍t-tāi kè-khì ,  koh chi̍t-tāi lâi ,  chóng-sī tōe iû-goân tī-teh , 5 Ji̍t-chhut ,  ji̍t-lo̍h ,  kín-kín cháu tò-tńg i só͘ chhut-lâi ê só͘-chāi , 6 Hong chhe ǹg lâm ,  koh tò-tńg ǹg pak ,  tńg-se̍h bô soah ,  iā tò-tńg tī i tńg-se̍h ê khoân , 7 Kang-hô lóng lâu-lo̍h hái ,  chóng-sī hái iā bô móa ;  kang-hô lâu kàu toh-lo̍h ,  chiū koh lâu kàu hia , 8 Bān-sū lô-khó͘ kàu-ke̍k ,  lâng kóng bōe chīn ;  ba̍k-chiu khòaⁿ ,  khòaⁿ bōe pá ,  hī-khang thiaⁿ ,  thiaⁿ bōe tīⁿ , 9 Só͘ beh ū ê ,  sī chêng í-keng ū ,  só͘ beh chòe--ê sī chêng í-keng chòe ;  tī ji̍t-kng ê ē-bīn bô ū sin ê sū , 10 Kiám ū sím-mi̍h sū ,  lâng thang kí i kóng ,  Lí khòaⁿ chit-ê sī sin ê? Tī lán í-chêng ê sè-tāi ,  chá-chá í-keng ū lah , 11 Í-keng kè ê sè-tāi ,  bô lâng kì-tit ;  chiong-lâi ê sè-tāi ,  āu-lâi ê lâng iā bōe-kì-tit , 12 Góa Thoân-tō--ê ,  bat tī Iâ-lō͘-sat-léng chòe Í-sek-lia̍t ông , 13 Góa choan-sim ēng tì-hūi gián-kiù chhâ-khó thiⁿ-ē só͘ chòe it-chhè ê sū ,  chiū chai Siōng-tè só͘ hō͘ lâng tio̍h-bôa--ê sī khó͘-thàng ê tio̍h-bôa , 14 Góa khòaⁿ-kìⁿ ji̍t-kng ê ē-bīn só͘ chòe it-chhè ê sū ;  khòaⁿ ah ,  lóng sī khang-hu ,  lóng sī lia̍h-hong , 15 Oan-khiau--ê bōe-ōe hō͘ i ti̍t ,  khoat-hām--ê bōe-ōe sǹg--tit , 16 Góa ê sim-lāi siūⁿ kóng ,  Khòaⁿ ah ,  góa tit-tio̍h tōa tì-hūi ,  iâⁿ-kè góa í-chêng it-chhè tī Iâ-lō͘-sat-léng ê lâng ;  koh góa sim le̍k-kè chōe-chōe tì-sek kap chai-bat , 17 Góa choan-sim tì-ì ài chai tì-hūi ,  ài chai tian-kông kap gû-gōng ,  chiū chai che iā-sī lia̍h-hong , 18 In-ūi chōe-chōe tì-hūi chiū chōe-chōe hoân-ló ,  ke-thiⁿ chai-bat chiū ke-thiⁿ iu-siong , 
