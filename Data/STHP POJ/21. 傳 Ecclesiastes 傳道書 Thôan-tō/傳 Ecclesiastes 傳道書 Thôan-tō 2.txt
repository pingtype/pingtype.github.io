1 Góa sim-lāi kóng ,  Lâi ah ,  góa ēng hoaⁿ-hí chhì lí ,  lí thang hióng-siū an-lo̍k ;  khòaⁿ ah ,  che iā sī khang-hu , 2 Lūn hó-chhiò góa chiū kóng ,  Che sī tian-kông ;  lūn hoaⁿ-hí chiū kóng ,  Che beh siáⁿ-sū?3 Góa ê sim káng-kiù tio̍h cháiⁿ-iūⁿ ēng chiú hō͘ góa ê jio̍k-thé khòaⁿ-oa̍h ;  chóng-sī góa ê sim iû-goân tio̍h hō͘ tì-hūi ín-chhōa ,  iā tio̍h cháiⁿ-iūⁿ khîⁿ-tiâu gû-gōng ,  thèng-hāu góa khòaⁿ-bêng ,  sè-kan lâng tī thiⁿ-ē it-seng tio̍h kiâⁿ sím-mi̍h sū sī hó , 4 Góa ūi-tio̍h ka-kī heng-khí tōa ê kang-tiâⁿ ,  ūi ka-kī khí chhù ,  ūi ka-kī chai phû-tô-hn̂g , 5 ūi ka-kī siu-chō hoe-hn̂g ,  ké-chí-hn̂g ,  tī hí(hit） lāi-bīn chai-chèng ta̍k-hō ê ké-chí chhiū ; 6 ūi ka-kī khui chúi-tî ,  lâi koàn-ak pôe-iúⁿ hoat-siⁿ chhiū ê chhiū-nâ , 7 Góa iā bóe lô͘-po̍k lú-pī ,  ia̍h ū chhut-sì tī góa ke-lāi ê ,  ia̍h ū chōe-chōe gû-kûn ,  iûⁿ-kûn ,  iâⁿ-kè góa í-chêng tī Iâ-lō͘-sat-léng hiah ê lâng só͘ ū ê , 8 Góa koh ūi ka-kī chek-chū kim gûn ,  kap lia̍t-ông í-ki̍p ta̍k-séng ê châi-pó ;  koh tit-tio̍h chhiùⁿ-koa ê lâm-lú ,  kap sè-kan lâng só͘ hoaⁿ-hí ê mi̍h ,  chōe-chōe kiong-hui , 9 Án-ni góa chiū chòe tōa ,  iâⁿ-kè góa í-chêng lóng-chóng tī Iâ-lō͘-sat-léng ê lâng ,  góa ê tì-hūi iû-goân kap góa tī-teh , 10 Góa ê ba̍k-chiu só͘ ài--ê ,  góa bô chó͘-tòng i ;  góa ê sim só͘ hoaⁿ-hí--ê ,  góa bô kìm-chí i ;  in-ūi góa ê sim ūi-tio̍h góa só͘ tio̍h-bôa--ê lâi khoài-lo̍k ;  che chiū-sī góa tùi it-chhè só͘ tio̍h-bôa lâi tit-tio̍h ê hūn-gia̍h , 11 Góa khòaⁿ góa ê chhiú só͘ chòe it-chhè ê kang ,  í-ki̍p góa só͘ tio̍h-bôa ê lô-lo̍k ;  khòaⁿ ah ,  che lóng sī khang-hu ,  lóng sī lia̍h-hong ,  tī ji̍t-kng ê ē-bīn lóng bô lī-ek , 12 Góa ka-kī oa̍t-tńg lâi khòaⁿ tì-hūi ,  tian-kông ,  kap gû-gōng ;  tī kun-ông hō͘-pòe ê lâng ,  iáu ōe chòe sím-mi̍h ah? chiū-sī chêng só͘ chòe ê nā-tiāⁿ , 13 Góa chiū khòaⁿ-chhut tì-hūi iâⁿ-kè gû-gōng ,  chhin-chhiūⁿ kng-bêng iâⁿ-kè o͘-àm , 14 Tì-hūi ê lâng ê ba̍k-chiu kng-bêng ,  gû-gōng ê lâng kiâⁿ tī o͘-àm ;  chóng-sī góa chai in ê kiat-kio̍k lóng saⁿ-tâng , 15 Góa chiū sim-lāi kóng ,  Gōng-lâng só͘ tú-tio̍h ,  góa iā beh án-ni tú-tio̍h ;  góa mih-sái pí in khah tì-hūi ah? Góa sim-lāi kóng ,  Che iā sī khang-hu , 16 Tì-hūi ê lâng kap gōng ê lâng pîⁿ-pîⁿ bô tit-tio̍h lâng éng-oán ê kì-liām ,  in-ūi kàu chiong-lâi ê ji̍t lóng hō͘ lâng bōe-kì-tit ,  Hāi ah! Tì-hūi ê lâng sí ,  kap gû-gōng ê lâng bô koh-iūⁿ , 17 Só͘-í góa oàn-sin chhoeh-miā ,  in-ūi tī ji̍t-kng ê ē-bīn só͘ chòe ê kang lóng sī hō͘ góa lô-khó͘ ;  in-ūi che lóng sī khang-hu ,  lóng sī lia̍h-hong , 18 Góa oàn-hūn góa it-chhè ê lô-lo̍k ,  chiū-sī góa tī ji̍t-kng ê ē-bīn só͘ lô-lo̍k--ê ;  in-ūi beh lâu hō͘ góa í-āu ê lâng , 19 Hit ê lâng sī tì-hūi ,  á-sī gû-gōng ,  chī-chūi ōe chai ;  iáu-kú góa tī ji̍t-kng ê ē-bīn ,  ēng tì-hūi lô-lo̍k só͘ chòe-chiâⁿ ê ,  i beh koán-hat i ;  che iā sī khang-hu , 20 In-ūi án-ni góa tò-tńg siūⁿ ūi-tio̍h góa tī ji̍t-kng ê ē-bīn só͘ tio̍h-bôa ê lô-lo̍k ,  hō͘ góa ê sim sit-bāng , 21 In-ūi ū lâng ēng tì-hūi ,  ēng chai-bat ,  ēng pún-sū lâi lô-lo̍k--ê ;  chóng-sī beh lâu hō͘ bē-bat lô-lo̍k tī hit ê kang ê lâng chòe-gia̍p ;  che iā-sī khang-hu ,  iā sī tōa hām-hāi , 22 In-ūi lâng tī ji̍t-kng ê ē-bīn só͘ lô-le̍k lô-sim-ê ,  ū tit-tio̍h sím-mi̍h ah?23 In-ūi i it-seng iu-lū ,  i ê lô-lo̍k chiâⁿ-chòe khó͘-thàng ,  liân mî--sî sim iā bô an-hioh ,  Che iā-sī khang-hu , 24 Lâng m̄-ta̍t-tio̍h lâi chia̍h lâi lim ,  koh hō͘ sim hióng-hok tī i só͘ tio̍h-bôa ê ;  góa khòaⁿ chit-ê iā sī chhut tī Siōng-tè ê chhiú , 25 Lūn-kàu chia̍h á-sī hióng-hok ,  chī-chūi ōe iâⁿ-kè góa ah?26 In-ūi Siōng-tè só͘ hoaⁿ-hí ê lâng ,  I chiū hō͘ i ū tì-hūi ,  chai-bat khoài-lo̍k ;  to̍k-to̍k ū chōe ê lâng I hō͘ i lô-khó͘ ,  lâi siu-khioh lâi chek-chū ,  thang kui tī Siōng-tè só͘ hoaⁿ-hí ê lâng ,  Che iā sī khang-hu ,  iā sī lia̍h-hong , 
