1 Chiah ê sū í-āu ,  Iâ-so͘ kè-khì Ka-lī-lī hái hit pêng ,  chiū-sī Thê-pì-lí-a hái , 2  Ū chōe-chōe lâng tè I ,  sī in-ūi khòaⁿ-kìⁿ I só͘ kiâⁿ tī pīⁿ lâng ê sîn-jiah , 3  Iâ-so͘ chiūⁿ soaⁿ ,  kap I ê ha̍k-seng chē tī hia , 4  Pôaⁿ-kè-choeh ,  chiū-sī Iû-thài lâng ê choeh ,  kūn lah , 5  Iâ-so͘ kia̍h ba̍k khòaⁿ-kìⁿ chōe-chōe lâng chiū-kūn I ,  chiū kā Hui-le̍k kóng ,  Lán beh tùi tá-lo̍h bóe piáⁿ lâi hō͘ chiah ê lâng chia̍h ah?6  I kóng chit-ê sī teh chhì i ;  in-ūi I ka-kī chai só͘ beh kiâⁿ ê , 7  Hui-le̍k ìn I kóng ,  Ēng nn̄g pah ê gûn-á lâi bóe piáⁿ ,  ia̍h bô kàu-gia̍h hō͘ in ta̍k lâng tit-tio̍h tām-po̍h , 8  I ê ha̍k-seng tiong chi̍t lâng ,  chiū-sī Se-bûn Pí-tek ê hiaⁿ-tī ,  An-tek-lia̍t ,  kā I kóng , 9  Tī chia chi̍t ê gín-ná ū gō͘ ê tōa-be̍h piáⁿ ,  nn̄g bé hî ;  chóng-sī chiong chiah-ê hō͘ hiah chōe lâng ,  ū kàu tá-lo̍h?10  Iâ-so͘ kóng ,  Lín kah hiah ê lâng chē-teh ,  Hit só͘-chāi chōe-chōe chháu ,  Lâng chiū lóng chē ,  siàu-gia̍h iok-lio̍k gō͘ chheng , 11  Iâ-so͘ the̍h hiah ê piáⁿ ;  chiok-siā liáu-āu ,  chiū pun hō͘ chē ê lâng ;  hî ia̍h sī án-ni ,  lóng chiàu in só͘ ài , 12  In í-keng chia̍h pá ,  Iâ-so͘ kā I ê ha̍k-seng kóng ,  Khioh só͘ chia̍h chhun ê sut-á ,  bián-tit ū phah-sńg , 13  Chiū chiong só͘ chia̍h chhun gō͘ ê tōa-be̍h piáⁿ ê piáⁿ-chhùi ,  khioh móa cha̍p-jī kheng , 14  Hiah ê lâng khòaⁿ-kìⁿ I só͘ kiâⁿ ê sîn-jiah ,  chiū kóng ,  Chit-ê chin-chiàⁿ sī só͘ beh lâi sè-kan ê sian-ti , 15  Iâ-so͘ chai chèng lâng beh lâi ,  ài ngī-lia̍h I ,  hō͘ I chòe ông ,  chiū koh thè-khì ji̍p soaⁿ ,  chí-ū I ka-kī tī hia , 16  Hông-hun àm ,  I ê ha̍k-seng lo̍h-khì kàu hái-piⁿ ; 17  chiūⁿ chûn ,  beh kè hái khì Ka-pek-lông ,  Í-keng àm ,  Iâ-so͘ iáu-bē kàu , 18  In-ūi hong chin thàu ,  hái-éng chiū ná tōa , 19  Tùi án-ni ha̍k-seng kò chûn ,  iok-lio̍k kiâⁿ poeh lí ,  á cha̍p lí ,  khòaⁿ-kìⁿ Iâ-so͘ kiâⁿ hái-bīn ,  ná óa-kūn chûn ,  chiū kiaⁿ , 20  Nā-sī Iâ-so͘ tùi in kóng ,  Sī góa ,  bián kiaⁿ , 21  Ha̍k-seng chiū hoaⁿ-hí chih-chiap I chiūⁿ chûn ;  chûn liâm-piⁿ kàu in só͘ beh khì ê só͘-chāi , 22  Keh ji̍t ,  khiā tī hái hit pêng hōaⁿ ê chèng lâng ,  khòaⁿ-kìⁿ hit ūi bô pa̍t chiah chûn-á ,  chí-ū chi̍t chiah nā-tiāⁿ ,  koh Iâ-so͘ bô kap I ê ha̍k-seng tah hit chiah chûn ,  chí-ū ha̍k-seng ka-kī khì ; 23  (chóng-sī ū kúi chiah chûn-á tùi Thê-pì-lí-a lâi ,  kàu kūn tī Chú chiok-siā liáu-āu chèng lâng chia̍h piáⁿ ê só͘-chāi) ; 24  chèng lâng khòaⁿ-kìⁿ Iâ-so͘ kap I ê ha̍k-seng lóng bô tī hia ,  chiū tah hit kúi chiah chûn-á ,  kàu Ka-pek-lông chhē Iâ-so͘ , 25  Í-keng tú-tio̍h I tī hái ê hit pêng hōaⁿ ,  chiū kā I kóng ,  Lia̍p-pí ,  lí sím-mi̍h sî kàu chia?26  Iâ-so͘ ìn kóng ,  Góa si̍t-si̍t kā lín kóng ,  Lín chiah-ê chhē góa ,  m̄ sī in-ūi khòaⁿ-kìⁿ sîn-jiah ,  sī in-ūi chia̍h piáⁿ kàu pá nā-tiāⁿ , 27  Bo̍h-tit ūi-tio̍h ōe pāi-hoāi ê bí-niû lâi tio̍h-bôa ,  tio̍h ūi-tio̍h tn̂g-tn̂g tī-teh éng-oa̍h ê bí-niû lâi tio̍h-bôa ,  chiū-sī Jîn-chú só͘ beh hō͘ lín ê ;  in-ūi I sī Pē Siōng-tè só͘ khàm-ìn ê , 28  In chiū tùi I kóng ,  Goán tio̍h cháiⁿ-iūⁿ kiâⁿ ,  lâi chòe Siōng-tè ê kang?29  Iâ-so͘ ìn kóng ,  Sìn I só͘ chhe ê ,  chit-ê chiū-sī Siōng-tè ê kang , 30  In kā I kóng ,  Lí kiâⁿ sím-mi̍h sîn-jiah ,  hō͘ goán khòaⁿ ,  lâi sìn lí ah? Lí kiâⁿ sím-mi̍h ah?31  Goán ê chó͘ tī khòng-iá chia̍h má-ná ;  chiàu só͘ kì-chài kóng ,  Ēng tùi thiⁿ lâi ê piáⁿ hō͘ in chia̍h , 32  Iâ-so͘ kā in kóng ,  Góa si̍t-si̍t kā lín kóng ,  M̄ sī Mô͘-se ēng tùi thiⁿ lâi ê piáⁿ hō͘ lín ,  chiū-sī góa ê Pē ēng tùi thiⁿ lâi ê chin piáⁿ hō͘ lín , 33  In-ūi Siōng-tè ê piáⁿ ,  chiū-sī hit ê tùi thiⁿ lo̍h-lâi ,  iā ēng oa̍h-miā siúⁿ-sù sè-kan ê , 34  In chiū tùi I kóng ,  Chú ah ,  siông-siông ēng chit hō piáⁿ hō͘ goán , 35  Iâ-so͘ kā in kóng ,  Góa chiū-sī oa̍h-miā ê piáⁿ ;  chiū-kūn góa ê lâng koat-toàn bōe iau ,  sìn góa ê lâng éng-éng bōe chhùi-ta , 36  Nā-sī góa bat kā lín kóng ,  Lín í-keng khòaⁿ-kìⁿ góa ,  ia̍h iû-goân m̄ sìn , 37  Kìⁿ-nā Pē só͘ hō͘ góa ê ,  beh lóng chiū-kūn góa ;  chiū-kūn góa ê lâng ,  góa koat-toàn bô khì-sak i , 38  In-ūi góa tùi thiⁿ kàng-lo̍h m̄ sī kiâⁿ ka-kī ê chí-ì ,  chiū-sī kiâⁿ chhe góa ê ê chí-ì , 39  Taⁿ chhe góa ê ê chí-ì ,  chiū-sī kìⁿ-nā I só͘ hō͘ góa ê ,  góa bô sit-lo̍h chi̍t-ê ,  sī tī boa̍t-ji̍t hō͘ i koh-oa̍h , 40  In-ūi góa ê Pē ê chí-ì chiū-sī kìⁿ-nā khòaⁿ-kìⁿ Kiáⁿ lâi sìn I ê lâng ,  lóng ū éng-oa̍h ;  iā góa tī boa̍t-ji̍t hō͘ i koh-oa̍h , 41  Iû-thài lâng in-ūi Iâ-so͘ kóng ,  Góa sī tùi thiⁿ kàng-lo̍h ê piáⁿ ,  chiū nga̍uh-nga̍uh-liām I ,  kóng , 42  Chit-ê kiám m̄ sī Iok-sek ê kiáⁿ Iâ-so͘ mah? I ê pē-bú sī lán só͘ bat ê ,  Taⁿ cháiⁿ-iūⁿ kóng ,  Góa sī tùi thiⁿ kàng-lo̍h ah?43  Iâ-so͘ ìn kóng ,  Lín bo̍h-tit án-ni nga̍uh-nga̍uh-liām , 44  Nā m̄ sī chhe góa ê Pē ín-chhōa i ,  chiū bô lâng ōe chiū-kūn góa ;  chiū-kūn góa ê ,  góa tī boa̍t-ji̍t beh hō͘ i koh-oa̍h , 45  Tī chiah ê sian-ti ū kì-chài kóng ,  In lóng beh hō͘ Siōng-tè kà in ,  Kìⁿ-nā tùi Pē thiaⁿ-kìⁿ lâi o̍h ê lâng ,  chiū chiū-kūn góa , 46  Che m̄ sī kóng ū lâng bat khòaⁿ-kìⁿ Pē ,  chí ū tùi Siōng-tè lâi ê ,  I bat khòaⁿ-kìⁿ Pē , 47  Góa si̍t-si̍t kā lín kóng ,  Sìn ê lâng ū éng-oa̍h , 48  Góa sī oa̍h-miā ê piáⁿ , 49  Lín ê chó͘ tī khòng-iá chia̍h má-ná ,  in ia̍h sí , 50  Chit-ê chiū-sī tùi thiⁿ kàng-lo̍h ê piáⁿ ,  hō͘ lâng chia̍h ê ,  iā bōe sí , 51  Góa sī oa̍h ê piáⁿ ,  tùi thiⁿ kàng-lo̍h ê ;  lâng nā chia̍h chit ê piáⁿ ,  chiū oa̍h kàu éng sè-tāi ;  koh góa só͘ beh hō͘ lâng ê piáⁿ ,  chiū-sī góa ê bah ūi-tio̍h sè-kan ê oa̍h-miā chiah siúⁿ-sù ê , 52  Tùi án-ni Iû-thài lâng saⁿ-chiⁿ ,  kóng ,  Chit lâng thái ōe ēng I ê bah hō͘ lán chia̍h?53  Iâ-so͘ chiū kā in kóng ,  Góa si̍t-si̍t kā lín kóng ,  Lín nā bô chia̍h Jîn-chú ê bah ,  bô lim I ê huih ,  chiū lín ê lāi-bīn bô oa̍h , 54  Chia̍h góa ê bah ,  lim góa ê huih ê lâng ū éng-oa̍h ;  boa̍t-ji̍t góa beh hō͘ i koh-oa̍h , 55  Góa ê bah sī chin ê chia̍h-mi̍h ,  góa ê huih sī chin-si̍t thang lim ê , 56  Chia̍h góa ê bah ,  lim góa ê huih ê lâng ,  i tiàm-tī góa ,  góa ia̍h tiàm-tī i , 57  Chhin-chhiūⁿ oa̍h ê Pē chhe góa ,  koh góa tùi Pē lâi oa̍h ;  chia̍h góa ê ,  beh tùi góa lâi oa̍h ,  ia̍h sī án-ni , 58  Che chiū-sī tùi thiⁿ kàng-lo̍h ê piáⁿ ;  m̄ sī chhin-chhiūⁿ lia̍t-chó͘ ê chia̍h má-ná ,  iā sí-khì ;  chia̍h chit ê piáⁿ ê lâng ,  beh oa̍h kàu éng sè-tāi , 59  Chiah ê ōe sī Iâ-so͘ tiàm tī Ka-pek-lông hōe-tn̂g lâi kà-sī lâng ê sî só͘ kóng ê , 60  I ê ha̍k-seng tiong chōe-chōe lâng thiaⁿ-liáu chiū kóng ,  Chit ê ōe chin oh ;  chī-chūi ōe thiaⁿ i?61  Iâ-so͘ sim-lāi chai I ê ha̍k-seng in-ūi chit-ê nga̍uh-nga̍uh-liām ,  chiū kā in kóng ,  Chit-ê sī that-gāi-tio̍h lín mah?62  Siat-sú lín khòaⁿ-kìⁿ Jîn-chú chiūⁿ kàu i goân-pún ê só͘-chāi ni̍h?63  Hō͘ lâng oa̍h ê chiū-sī Sîn: jio̍k-thé chiū bô lī-ek ;  góa só͘ kā lín kóng ê ōe sī sîn ,  sī oa̍h-miā , 64  Nā-sī lín tiong-kan ū m̄ sìn ê lâng lah ,  In-ūi Iâ-so͘ tùi khí-thâu chiū chai chī-chūi m̄ sìn I ,  chī-chūi beh bōe I , 65  Koh kóng ,  In-ūi án-ni ,  góa bat kā lín kóng ,  nā m̄ sī tùi Pē hō͘ i ,  bô lâng ōe chiū-kūn góa , 66  Tùi án-ni I ê ha̍k-seng chōe-chōe thè-khì ,  bô koh kap I kiâⁿ , 67  Iâ-so͘ chiū kā cha̍p-jī ê ha̍k-seng kóng ,  Lín ia̍h beh khì mah?68  Se-bûn Pí-tek ìn I kóng ,  Chú ah ,  lí ū éng-oa̍h ê ōe ,  goán beh khì chhē chī-chūi ah?69  Goán í-keng sìn ,  koh chai lí sī Siōng-tè ê Sèng-ê , 70  Iâ-so͘ ìn kóng ,  Góa kiám m̄ sī kéng lín cha̍p-jī lâng ,  ia̍h lín tiong-kan chi̍t-ê sī mô͘-kúi ah?71  I kóng án-ni sī chí Ka-lio̍k lâng Se-bûn ê kiáⁿ Iû-tāi ,  in-ūi i sī cha̍p-jī ha̍k-seng ê chi̍t-ê teh-beh bōe I ê , 
