1 Chiah ê sū í-āu ,  ū Iû-thài lâng ê choeh-kî ;  Iâ-so͘ chiūⁿ Iâ-lō͘-sat-léng , 2  Tī Iâ-lō͘-sat-léng ,  kūn Iûⁿ-mn̂g ,  ū tî ,  Hi-pek-lâi ê khiuⁿ-kháu kiò chòe Pit-sū-tāi ,  ū gō͘ ê léng-lông , 3  Hit lāi-bīn ū chhiⁿ-mî ê ,  pái-kha ê ,  huih ko͘-tâ ê ,  chōe-chōe pīⁿ lâng tó-teh , 4 5  Tī hia ū chi̍t lâng ,  phòa-pīⁿ saⁿ-cha̍p-poeh nî , 6  Iâ-so͘ khòaⁿ-kìⁿ i tó-teh ,  chai i ê pīⁿ í-keng kú ,  kā i kóng ,  Lí ài tit-tio̍h hó mah?7  Phòa-pīⁿ ê lâng ìn I kóng ,  Chú ah ,  chúi tín-tāng ê sî ,  bô lâng thang hû góa lo̍h tî ;  kàu góa lâi ê sî ,  pa̍t lâng tāi-seng góa lo̍h-khì lah , 8  Iâ-so͘ kā i kóng ,  Khí-lâi ,  giâ lí ê pho͘-á khì kiâⁿ , 9  Hit lâng chek-sî hó ,  chiū giâ i ê pho͘-á khì kiâⁿ , 10  Hit ji̍t sī an-hioh-ji̍t ,  Iû-thài lâng chiū kā tit-tio̍h i-hó ê lâng kóng ,  kin-á-ji̍t sī an-hioh-ji̍t ,  lí giâ pho͘-á sī m̄ ha̍p-gî , 11  Nā-sī i ìn kóng ,  Hit-ê i-hó góa ê kā góa kóng ,  Giâ lí ê pho͘-á lâi kiâⁿ , 12  In mn̄g i ,  kóng ,  Kā lí kóng ,  Giâ pho͘-á lâi kiâⁿ ê ,  sī sím-mi̍h lâng?13  Tit-tio̍h hó ê lâng m̄ chai I sī chī-chūi ;  in-ūi Iâ-so͘ í-keng khì pa̍t ūi ,  sī hit só͘-chāi ê lâng chōe , 14  Āu-lâi Iâ-so͘ tī tiān-ni̍h tú-tio̍h i ,  chiū kā i kóng ,  Lí í-keng tit-tio̍h hó ;  bo̍h-tit koh hoān-chōe ,  kiaⁿ-liáu lí tú-tio̍h koh khah chhám , 15  Hit lâng chiū khì kā Iû-thài lâng kóng ,  i-hó i ê chiū-sī Iâ-so͘ , 16  Só͘-í Iû-thài lâng khún-tio̍k Iâ-so͘ ,  in-ūi I tī an-hioh-ji̍t chòe chiah ê tāi-chì , 17  Iâ-so͘ ìn kóng ,  Góa ê Pē kiâⁿ tāi-chì kàu taⁿ ,  góa ia̍h kiâⁿ tāi-chì , 18  Só͘-í Iû-thài lâng it-hoat beh thâi I ,  in-ūi I m̄ nā hoān-tio̍h an-hioh-ji̍t ,  koh kóng Siōng-tè chòe I ê Pē ,  chiong pún-sin sǹg chòe kap Siōng-tè pîⁿ , 19  Iâ-so͘ chiū ìn kóng ,  Góa si̍t-si̍t kā lín kóng ,  Kiáⁿ nā m̄ sī khòaⁿ-kìⁿ Pē kiâⁿ ê ,  chiū ka-kī bōe kiâⁿ sím-mi̍h ;  in-ūi kìⁿ-nā Pē só͘ kiâⁿ ê ,  Kiáⁿ ia̍h chiàu án-ni kiâⁿ , 20  In-ūi Pē thiàⁿ Kiáⁿ ,  chiong pún-sin só͘ kiâⁿ ê lóng-chóng hō͘ I khòaⁿ ;  ia̍h beh chiong pí chiah-ê khah tōa ê só͘ kiâⁿ hō͘ I khòaⁿ ,  tì-kàu lín kî-koài , 21  In-ūi chhin-chhiūⁿ Pē hō͘ sí-lâng khí-lâi ,  koh hō͘ in oa̍h ,  Kiáⁿ ia̍h sī án-ni hō͘ I só͘ ài ê lâng koh oa̍h , 22  In-ūi Pē ia̍h bô sím-phòaⁿ lâng ,  to̍k-to̍k ēng sím-phòaⁿ ê sū lóng kau-tāi Kiáⁿ ;  beh hō͘ chèng lâng lóng chun-kèng Kiáⁿ ,  chhin-chhiūⁿ chun-kèng Pē , 23  Bô chun-kèng Kiáⁿ ê lâng ,  chiū-sī bô chun-kèng chhe I ê Pē , 24  Góa si̍t-si̍t kā lín kóng ,  Thiaⁿ góa ê ōe ,  ia̍h sìn chhe góa ê ,  chiū ū éng-oa̍h ,  bōe kàu siū sím-phòaⁿ ,  sī í-keng chhut sí ji̍p oa̍h lah , 25  Góa si̍t-si̍t kā lín kóng ,  Sî beh kàu ,  hiān-chāi chiū-sī lah ,  sí-lâng teh-beh thiaⁿ-kìⁿ Siōng-tè ê Kiáⁿ ê siaⁿ ,  iā thiaⁿ-kìⁿ ê lâng teh-beh oa̍h , 26  In-ūi chhin-chhiūⁿ Pē tī pún-sin ū oa̍h-miā ,  I ia̍h sī án-ni hō͘ Kiáⁿ tī pún-sin ū oa̍h-miā ; 27  koh hō͘ I ū koân thang sím-phòaⁿ ,  in-ūi I sī chòe Jîn-chú , 28  Bo̍h-tit lia̍h chit-ê chòe kî-koài ;  in-ūi sî beh kàu ,  kìⁿ-nā tī bōng-lāi ê beh thiaⁿ I ê siaⁿ ,  chiah chhut-lâi ; 29  kiâⁿ hó ê koh khí-lâi ,  tit-tio̍h oa̍h ;  kiâⁿ pháiⁿ ê koh khí-lâi ,  siū sím-phòaⁿ , 30  Góa ka-kī bōe chòe sím-mi̍h ;  góa chiàu só͘ thiaⁿ-kìⁿ lâi sím-phòaⁿ ;  góa ê sím-phòaⁿ ia̍h sī kong-gī ;  in-ūi góa bô kiû ka-kī ê ì-sù ,  chiū-sī kiû chhe góa ê ê ì-sù , 31  Góa nā ūi-tio̍h ka-kī chòe kan-chèng ,  góa ê kan-chèng chiū bô chin , 32  Iáu ū ūi-tio̍h góa chòe kan-chèng ê ;  góa chai I só͘ ūi-tio̍h góa chòe kan-chèng ê sī chin , 33  Lín bat chhe lâng chiū-kūn Iok-hān ,  i ū ūi-tio̍h chin-lí chòe kan-chèng , 34  Nā-sī góa só͘ siū ê kan-chèng  ,  m̄ sī tùi lâng ;  to̍k-to̍k góa kóng chiah-ê ,  sī beh hō͘ lín tit-tio̍h kiù , 35  Iok-hān chiū-sī teng ,  tiám to̍h koh kng ;  lín chêng-goān chiām-sî hoaⁿ-hí i ê kng , 36  Chóng-sī góa ū kan-chèng ,  pí Iok-hān ê khah tōa ;  in-ūi Pē só͘ kau-tāi góa lâi chiâⁿ ê sū ,  chiū-sī góa só͘ kiâⁿ chiah ê sū ,  kan-chèng góa sī Pē só͘ chhe ê , 37  Chhe góa ê Pē ,  I ia̍h bat ūi-tio̍h góa chòe kan-chèng ,  Lín chiông-lâi m̄ bat thiaⁿ-kìⁿ I ê siaⁿ ,  ia̍h m̄ bat khòaⁿ-kìⁿ I ê hêng-siōng , 38  Koh lín bô I ê tō-lí chûn tī lín ,  in-ūi I só͘ chhe ê ,  lín m̄ sìn I , 39  Lín káng-kiù chiah ê sèng-keng ,  in-ūi phah-sǹg hit tiong-kan lín ū éng-oa̍h ;  ia̍h ūi-tio̍h góa chòe kan-chèng ê ,  chiū-sī chiah ê sèng-keng ; 40  lín iū bô beh chiū-kūn góa lâi tit-tio̍h oa̍h , 41  Góa bô tùi lâng siū êng-kng , 42  Chóng-sī góa chai lín bô ū Siōng-tè ê thiàⁿ tī lín ê sim , 43  Góa tī góa ê Pē ê miâ lâi ,  lín m̄ chiap-la̍p góa ;  nā ū pa̍t lâng tī ka-kī ê miâ lâi ,  lín beh chiap-la̍p i , 44  Lín tāi-ke saⁿ-kāng kiû êng-kng ,  m̄ kiû tùi to̍k-it ê Siōng-tè lâi ê êng-kng ;  cháiⁿ-iūⁿ ōe sìn?45  Bo̍h-tit phah-sǹg góa beh tùi Pē kò lín ;  ū teh kò lín ê ,  chiū-sī lín só͘ óa-khò ê Mô͘-se , 46  Lín nā sìn Mô͘-se ,  ia̍h beh sìn góa ,  in-ūi i só͘ siá ê ū lūn góa , 47  Lín nā m̄ sìn i ê chheh ,  thái ōe sìn góa ê ōe ah?
