1 Chhit ji̍t ê thâu chi̍t ji̍t ,  chheng chá ,  thiⁿ iáu-bē kng ,  Boa̍t-tāi-lia̍p ê Má-lī-a kàu bōng ,  khòaⁿ-kìⁿ chio̍h í-keng tùi bōng sóa khui , 2  Chiū cháu-khì chiū-kūn Se-bûn Pí-tek ,  kap pa̍t ê ha̍k-seng ,  chiū-sī Iâ-so͘ só͘ thiàⁿ hit ê ,  kā in kóng ,  Ū lâng chiong Chú î chhut bōng ,  goán m̄ chai hē tī tá-lo̍h , 3  Só͘-í Pí-tek kap hit ê pa̍t ê ha̍k-seng chhut-khì kàu bōng , 4  Nn̄g lâng pîⁿ-pîⁿ cháu ;  hit ê pa̍t ê ha̍k-seng cháu chòe thâu ,  pí Pí-tek khah kín ,  tāi-seng kàu bōng ; 5  àⁿ-lo̍h khòaⁿ bōng lāi ,  khòaⁿ-kìⁿ iù-tōe pò͘ hē-teh ;  to̍k-to̍k bô ji̍p-khì , 6  Se-bûn Pí-tek tè-āu kàu ,  ji̍p bōng ;  khòaⁿ-kìⁿ iù-tōe pò͘ hē-teh , 7  koh khòaⁿ-kìⁿ pau thâu-khak ê kun ,  bô kap iù-tōe pò͘ chòe chi̍t ūi ,  sī lēng-gōa tī chi̍t só͘-chāi kńg teh , 8  Hit sî hit ê tāi-seng kàu bōng ê ha̍k-seng ia̍h ji̍p-khì ,  khòaⁿ-kìⁿ chiū sìn , 9  In-ūi in iáu-bē bêng-pe̍k sèng-keng ê ōe ,  kóng I tek-khak tio̍h tùi sí-lâng tiong koh-oa̍h , 10  Tùi án-ni nn̄g ê ha̍k-seng tò-khì ka-kī ê ke , 11  To̍k-to̍k Má-lī-a khiā tī bōng gōa teh thî-khàu ;  khàu ê sî ,  àⁿ-lo̍h khòaⁿ bōng lāi ; 12  khòaⁿ-kìⁿ nn̄g ê thiⁿ-sài chhēng pe̍h saⁿ ,  chē tī Iâ-so͘ ê sin-si só͘ bat an-tì ê só͘-chāi ,  chi̍t-ê tī thâu ,  chi̍t-ê tī kha , 13  In chiū kā i kóng ,  Hū-jîn-lâng ah ,  Siáⁿ-sū khàu? ìn i kóng ,  In-ūi lâng chiong góa ê Chú î khì ,  góa m̄ chai hē I tī sím-mi̍h só͘-chāi , 14  Í-keng kóng chiah ê ōe ,  chiū hoan-sin ǹg āu-bīn ,  khòaⁿ-kìⁿ Iâ-so͘ teh khiā ,  iā m̄ chai I sī Iâ-so͘ , 15  Iâ-so͘ kā i kóng ,  Hū-jîn-lâng ah ,  siáⁿ-sū thî-khàu? lí chhē chī-chūi? Má-lī-a phah-sǹg I sī kò͘ hn̂g ê ,  chiū kā I kóng ,  Thâu-ke ah ,  lí nā ū kng I khì ,  chhiáⁿ kā góa kóng hē I tī sím-mi̍h só͘-chāi ,  góa chiū khì siu I , 16  Iâ-so͘ kā i kóng ,  Má-lī-a ah ,  I chiū oa̍t-tńg-sin ,  ēng Hi-pek-lâi ê ōe kā I kóng ,  Lia̍p-pho-nî ;  ì-sù chiū-sī ,  Sian-siⁿ , 17  Iâ-so͘ kā i kóng ,  Bo̍h-tit bong góa ;  in-ūi góa iáu-bē chiūⁿ-khì kìⁿ Pē ;  lí tio̍h khì chhē góa ê hiaⁿ-tī kā in kóng ,  Góa chiūⁿ-khì kìⁿ góa ê Pē ,  ia̍h sī lín ê Pē ;  kìⁿ góa ê Siōng-tè ,  ia̍h sī lín ê Siōng-tè , 18  Boa̍t-tāi-lia̍p ê Má-lī-a chiū khì kā ha̍k-seng kóng ,  Góa í-keng khòaⁿ-kìⁿ Chú ;  koh kóng ,  Chú ēng chiah ê ōe kā i kóng , 19  Hit ji̍t chiū-sī chhit ji̍t ê thâu chi̍t ji̍t ,  í-keng àm ,  ha̍k-seng in-ūi kiaⁿ Iû-thài lâng ,  chiū tī in só͘ tòa ê só͘-chāi koaiⁿ mn̂g ;  Iâ-so͘ kàu ,  khiā tī tiong-kan ,  kā in kóng ,  Goān lín pêng-an , 20  Í-keng kóng chit ê ōe ,  chiū ēng chhiú kap hia̍p-ē hō͘ in khòaⁿ ,  Ha̍k-seng khòaⁿ-kìⁿ Chú ,  chiū hoaⁿ-hí , 21  Iâ-so͘ koh kā in kóng ,  Goān lín pêng-an ;  góa chhe lín ,  chhin-chhiūⁿ Pē ū chhe góa , 22  Í-keng kóng chit ê ōe ,  chiū tùi in pûn khùi kóng ,  Lín siū Sèng Sîn ; 23  lín sià sím-mi̍h lâng ê chōe ,  chiū sià-khì ;  lâu sím-mi̍h lâng ê chōe ,  chiū lâu-teh , 24  Ū To-má chheng chòe Té-thó͘-má ê ,  sī cha̍p-jī ha̍k-seng ê chi̍t-ê ,  Iâ-so͘ kàu ê sî ,  i bô saⁿ-kap tī-teh , 25  Kî-û ê ha̍k-seng chiū kā i kóng ,  Goán chiah-ê í-keng khòaⁿ-kìⁿ Chú lah ,  Nā-sī To-má kā in kóng ,  Góa nā bô khòaⁿ-kìⁿ I chhiú-tiong teng ê jiah ,  bô ēng góa ê chńg-thâu-á thàm I teng ê jiah ,  bô ēng góa ê chhiú thàm I ê hia̍p-ē ,  góa koat-toàn m̄ sìn , 26  Kè poeh ji̍t ,  I ê ha̍k-seng koh-chài tī chhù-lāi ,  To-má ia̍h tī-teh ,  Mn̂g í-keng koaiⁿ ,  Iâ-so͘ kàu ,  khiā tī tiong-ng ,  kóng ,  Goān lín pêng-an , 27  Chiū kā To-má kóng ,  Chhun lí ê chńg-thâu-á lâi khòaⁿ góa ê chhiú ;  chhun lí ê chhiú thàm góa ê hia̍p-ē ;  bo̍h-tit chòe m̄ sìn ê ,  tio̍h chòe sìn ê , 28  To-má ìn kóng ,  Góa ê Chú ah ,  góa ê Siōng-tè ah , 29  Iâ-so͘ kā i kóng ,  Lí in-ūi khòaⁿ-kìⁿ góa chiah sìn ;  hiah ê bô khòaⁿ-kìⁿ lâi sìn ê lâng ,  ū hok-khì , 30  Iâ-so͘ tī ha̍k-seng ê bīn-chêng ,  koh ū kiâⁿ chōe-chōe sîn-jiah ,  bô kì tī chit pún chheh ê ; 31  to̍k-to̍k kì chiah-ê ,  hō͘ lín sìn Iâ-so͘ sī Ki-tok ,  sī Siōng-tè ê Kiáⁿ ;  sìn ,  chiū tī I ê miâ tit-tio̍h oa̍h , 
