1 Ū chi̍t lâng ,  miâ Lia̍p-sat-lō͘ ,  phòa-pīⁿ ;  i khiā tī Pek-tāi-nî ,  chiū-sī Má-lī-a kap i ê chí-bē Má-tāi ê hiuⁿ-siā , 2  Chit ê Má-lī-a chiū-sī bat ēng hiuⁿ-iû boah Chú ,  ēng i ê thâu-mn̂g chhit Chú ê kha ê ,  i ê hiaⁿ-tī Lia̍p-sat-lō͘ phòa-pīⁿ , 3  In nn̄g ê chí-bē chiū chhe lâng khì chhē Iâ-so͘ ,  kóng ,  Chú ah ,  lí só͘ thiàⁿ ê lâng phòa-pīⁿ lah , 4  Iâ-so͘ thiaⁿ-kìⁿ chiū kóng ,  Chit ê pīⁿ put-tì kàu sí ,  chiū-sī ūi-tio̍h Siōng-tè ê êng-kng ,  hō͘ Siōng-tè ê Kiáⁿ tùi chit-ê tit-tio̍h êng-kng , 5  Taⁿ Má-tāi ,  kap i ê chí-bē ,  kap Lia̍p-sat-lō͘ ,  lóng sī Iâ-so͘ só͘ thiàⁿ ê lâng , 6  Kì-jiân thiaⁿ-kìⁿ i phòa-pīⁿ ,  chiū tī só͘ tòa ê só͘-chāi iû-goân tòa nn̄g ji̍t , 7  Āu-lâi chiū kā ha̍k-seng kóng ,  Lán koh lâi khì Iû-thài , 8  Ha̍k-seng kā I kóng ,  Lia̍p-pí ,  kūn-lâi Iû-thài lâng ài beh ēng chio̍h-thâu tìm lí ;  lí iáu beh koh khì hia mah?9  Iâ-so͘ ìn kóng ,  Chi̍t ji̍t kiám bô la̍k sî mah? Lâng nā ji̍t-sî kiâⁿ ,  chiū bōe tak-tio̍h ,  in-ūi khòaⁿ-kìⁿ chit sè-kan ê kng , 10  Chóng-sī lâng nā mî-sî kiâⁿ ,  chiū tak-tio̍h ,  in-ūi lāi-tiong bô kng , 11  Kóng soah ,  koh kā in kóng ,  Lán ê pêng-iú Lia̍p-sat-lō͘ teh khùn ;  góa khì sī beh kiò i chhíⁿ , 12  Ha̍k-seng kóng ,  Chú ah ,  i nā teh khùn ,  chiū ōe hó , 13  Iâ-so͘ só͘ kóng sī chí i sí ;  nā-sī in lia̍h-chún sī chí i an-bîn teh khùn , 14  Só͘-í Iâ-so͘ bêng-bêng kā in kóng ,  Lia̍p-sat-lō͘ sí lah , 15  Góa ia̍h ūi-tio̍h lín hoaⁿ-hí ,  in-ūi góa bô tī hia ,  sī beh hō͘ lín sìn ;  chóng-sī lán lâi khì chiū-kūn i , 16  To-má ,  chheng Té-thó͘-má ê ,  chiū kā tâng chòe ha̍k-seng ê lâng kóng ,  Lán chiah-ê ia̍h lâi khì ,  kap I saⁿ-tâng sí , 17  Iâ-so͘ kàu ê sî ,  Lia̍p-sat-lō͘ tī bōng-ni̍h í-keng sì ji̍t lah , 18  Pek-tāi-nî kūn Iâ-lō͘-sat-léng ,  saⁿ-lī iok-liōng gō͘ lí ; 19  ū Iû-thài chōe-chōe lâng í-keng chiū-kūn Má-tāi Má-lī-a ,  beh ūi-tio̍h in ê hiaⁿ-tī lâi an-ùi in , 20  Má-tāi thiaⁿ-kìⁿ Iâ-so͘ lâi ,  chiū khì chih I ;  Má-lī-a iû-goân chē tī chhù-lāi , 21  Má-tāi tùi Iâ-so͘ kóng ,  Chú ah ,  lí nā tī chia ,  góa ê hiaⁿ-tī chiū bōe sí , 22  Góa taⁿ ia̍h chai kìⁿ-nā lí tùi Siōng-tè kiû ê ,  Siōng-tè beh hō͘ lí , 23  Iâ-so͘ kā i kóng ,  Lí ê hiaⁿ-tī beh koh-oa̍h , 24  Má-tāi kā I kóng ,  Góa chai boa̍t-jīt ,  koh-oa̍h ê sî ,  i beh koh-oa̍h , 25  Iâ-so͘ kā i kóng ,  Koh-oa̍h kap oa̍h-miā sī chāi-tī góa ;  sìn góa ê lâng sui-bóng sí ,  iáu-kú beh oa̍h ; 26  kìⁿ-nā oa̍h lâi sìn góa ê lâng éng-éng bōe sí ,  Lí sìn chit-ê mah?27  I kā I kóng ,  Chú ah ,  sī lah ,  góa í-keng sìn lí sī Ki-tok ,  Siōng-tè ê Kiáⁿ ,  chiū-sī lâi ji̍p sè-kan ê , 28  Kóng soah ,  chiū tò-khì ,  àm-chīⁿ kiò i ê chí-bē Má-lī-a ,  kóng ,  Sian-siⁿ lâi lah ,  teh kiò lí , 29  Má-lī-a thiaⁿ-kìⁿ ,  kín-kín khí-lâi ,  khì chiū-kūn I , 30  Hit tia̍p Iâ-so͘ iáu-bē ji̍p hiuⁿ-siā ,  iáu tī Má-tāi chih I ê só͘-chāi , 31  Hiah-ê kap Má-lī-a tī chhù-lāi teh an-ùi i ê Iû-thài lâng ,  khòaⁿ-kìⁿ i kín-kín khí-lâi chhut-khì ,  chiū tè i ,  phah-sǹg i beh khì bōng-ni̍h thî-khàu , 32  Má-lī-a kàu Iâ-so͘ só͘ tī-teh ê só͘-chāi ,  khòaⁿ-kìⁿ I ,  chiū phak tī I ê kha-ē ,  kā I kóng ,  Chú ah ,  lí nā tī chia ,  góa ê hiaⁿ-tī chiū bōe sí , 33  Iâ-so͘ khòaⁿ-kìⁿ i thî-khàu ,  koh kap i saⁿ-kap lâi ê Iû-thài lâng ia̍h thî-khàu ,  chiū chin chhoeh-sim ,  koh tōa jû-loān , 34  kóng ,  Lín hē i tī sím-mi̍h só͘-chāi? In chiū kā I kóng ,  Chú ah ,  lâi khì khòaⁿ , 35  Iâ-so͘ lâu ba̍k-sái , 36  Iû-thài lâng chiū kóng ,  Lí khòaⁿ ,  I thiàⁿ chit lâng kàu án-ni!37  Kî-tiong ū-ê kóng ,  I bat khui chhiⁿ-mî lâng ê ba̍k-chiu ,  kiám bōe hō͘ chit lâng bô sí mah?38  Iâ-so͘ koh chhoeh-sim kàu bōng-ni̍h ,  Hit ê bōng sī chio̍h-tōng ,  ū chi̍t tè chio̍h that hē-teh , 39  Iâ-so͘ kóng ,  Sóa-khui hit tè chio̍h ,  Sí lâng ê chí-bē Má-tāi kā I kóng ,  Chú ah ,  taⁿ chhàu lah ;  í-keng sí sì ji̍t lah , 40  Iâ-so͘ kā i kóng ,  Góa kiám bô kā lí kóng ,  lí nā sìn ,  ōe khòaⁿ-kìⁿ Siōng-tè ê êng-kng mah?41  In chiū sóa-khui hit tè chio̍h ,  Iâ-so͘ kia̍h ba̍k ǹg thiⁿ ,  kóng ,  Pē ah ,  Góa kám-siā lí ,  in-ūi lí í-keng thiaⁿ góa , 42  Góa chai lí siông-siông thiaⁿ góa ;  to̍k-to̍k góa kóng án-ni ,  sī ūi-tio̍h chiu-ûi teh khiā ê chèng lâng ,  hō͘ in sìn lí chhe góa , 43  Kóng soah ,  chiū tōa siaⁿ âu-kiò ,  kóng ,  Lia̍p-sat-lō͘ ,  chhut-lâi , 44  Sí lâng chiū chhut-lâi ,  chhiú kha chat pò͘ ,  bīn pau kun ,  Iâ-so͘ kā in kóng ,  Tháu-khui ,  hō͘ i kiâⁿ , 45  Chiū-kūn Má-lī-a ê Iû-thài lâng ,  khòaⁿ-kìⁿ Iâ-so͘ só͘ kiâⁿ ê tāi-chì ê ,  chōe-chōe sìn I , 46  To̍k-to̍k kî-tiong ū-ê khì chhē Hoat-lī-sài lâng ,  chiong Iâ-so͘ só͘ kiâⁿ ê tāi-chì kā in kóng , 47  Tùi án-ni chiah ê chè-si-thâu kap Hoat-lī-sài lâng chū-chi̍p kong-hōe ,  kóng ,  Lán teh chhòng sím-mi̍h? in-ūi chit lâng kiâⁿ chōe-chōe sîn-jiah , 48  Lán nā iông-ún I án-ni ,  chèng lâng beh sìn I ;  ia̍h Lô-má lâng beh lâi ,  siu-si̍p lán ê tōe-hng kap peh-sìⁿ , 49  Kî-tiong chi̍t lâng ,  chiū-sī Kai-a-hoat ,  hit nî chòe chè-si-thâu ê ,  kā in kóng ,  Lín m̄ chai pòaⁿ-hāng ,  ia̍h bô siūⁿ , 50  chi̍t lâng thòe peh-sìⁿ sí ,  hō͘ thong kok bián bia̍t-bô ,  sī lín ê lī-ek , 51  I kóng chit ê ōe ,  m̄ sī tùi ka-kī ;  sī in-ūi hit nî i chòe chè-si-thâu ,  chhàm-gú Iâ-so͘ beh ūi-tio̍h chit ê peh-sìⁿ sí ; 52  koh m̄ nā ūi-tio̍h chit ê peh-sìⁿ ;  ia̍h sī beh chū-chi̍p Siōng-tè sì-sòaⁿ ê kiáⁿ-jî ha̍p chòe chi̍t-ê , 53  Só͘-í tùi hit ji̍t ,  in kè-bô͘ beh thâi I , 54  Tùi án-ni Iâ-so͘ bô koh hián-jiân kiâⁿ tī Iû-thài lâng ê tiong-kan ,  chiū lī-khui hia ,  khì kūn khòng-iá ê tōe ,  kàu chi̍t ê siâⁿ ,  miâ Í-hoat-liân ;  kap ha̍k-seng tòa hia , 55  Iû-thài lâng pôaⁿ-kè-choeh kūn lah ;  choeh-kî chêng ,  chōe-chōe lâng tùi hiuⁿ-siā chiūⁿ Iâ-lō͘-sat-léng ,  beh ka-kī chheng-khì , 56  In chiū chhē Iâ-so͘ ,  koh khiā tī tiān-lāi ,  saⁿ-kap kóng ,  Lín phah-sǹg cháiⁿ-iūⁿ? I bô beh lâi hù choeh mah?57  Chiah ê chè-si-thâu kap Hoat-lī-sài lâng í-keng chhut bēng-lēng ,  nā ū lâng chai I tī tá-lo̍h ,  chiū tio̍h lâi pò ,  hō͘ in thang khì lia̍h I , 
