1 Ū chi̍t ê Hoat-lī-sài lâng ,  miâ Nî-ko-tí-bó͘ ,  sī Iû-thài lâng ê koaⁿ ; 2  mî-sî lâi chiū-kūn Iâ-so͘ ,  tùi I kóng ,  Lia̍p-pí ,  goán chai lí chòe sian-siⁿ ,  sī tùi Siōng-tè lâi ê ;  in-ūi nā m̄ sī Siōng-tè kap i tī-teh ,  chiū bô lâng ōe kiâⁿ lí só͘ kiâⁿ chiah ê sîn-jiah , 3  Iâ-so͘ ìn i ,  kóng ,  Góa si̍t-si̍t kā lí kóng ,  Lâng nā bô têng-thâu siⁿ ,  chiū bōe-ōe khòaⁿ-kìⁿ Siōng-tè ê kok , 4  Nî-ko-tí-bó͘ tùi I kóng ,  Lâng í-keng lāu ,  cháiⁿ-iūⁿ ōe têng-thâu siⁿ? kiám ōe koh ji̍p lāu-bú ê pak-tó͘ lâi siⁿ mah?5  Iâ-so͘ ìn kóng ,  Góa si̍t-si̍t kā lí kóng ,  Lâng nā bô tùi chúi tùi Sèng Sîn lâi siⁿ ,  chiū bōe-ōe ji̍p Siōng-tè ê kok , 6  Tùi jio̍k-thé siⁿ ê sī jio̍k-thé ;  tùi Sîn siⁿ ê sī sîn , 7  Góa kóng ,  Lín tek-khak tio̍h têng-thâu siⁿ ,  lí bo̍h-tit lia̍h chòe kî-koài , 8  Hong chhut-chāi ì-sù lâi chhe ,  lí thiaⁿ-kìⁿ i ê siaⁿ ,  m̄ chai i tùi tá-lo̍h lâi ,  tá-lo̍h khì ;  kìⁿ-nā tùi Sîn siⁿ ê ia̍h sī án-ni , 9  Nî-ko-tí-bó͘ ìn I kóng ,  Cháiⁿ-iūⁿ ōe án-ni ah?10  Iâ-so͘ ìn i kóng ,  Lí chòe Í-sek-lia̍t ê sian-siⁿ ,  iā m̄ chai che mah?11  Góa si̍t-si̍t kā lí kóng ,  Goán sī kóng goán só͘ chai ê ,  kan-chèng goán só͘ khòaⁿ-kìⁿ ê ;  nā-sī lín m̄ chiap-la̍p goán ê kan-chèng , 12  Góa kā lín kóng tōe-chiūⁿ ê sū ,  lín siōng-chhiáⁿ m̄ sìn ;  nā kā lín kóng thiⁿ-téng ê sū ,  lín thái beh sìn?13  Bô lâng bat chiūⁿ thiⁿ ;  chí ū tī thiⁿ-ni̍h ê Jîn-chú ,  tùi thiⁿ kàng-lo̍h ê nā-tiāⁿ , 14  Koh chhin-chhiūⁿ Mô͘-se kú-khí chôa tī khòng-iá ,  Jîn-chú ia̍h tek-khak tio̍h án-ni siū kú-khí ; 15  hō͘ kìⁿ-nā sìn ê lâng tiàm tī I ū éng-oa̍h , 16  In-ūi Siōng-tè chiong to̍k-siⁿ ê Kiáⁿ siúⁿ-sù sè-kan ,  hō͘ kìⁿ-nā sìn I ê lâng bōe tîm-lûn ,  ōe tit-tio̍h éng-oa̍h ;  I thiàⁿ sè-kan kàu án-ni , 17  In-ūi Siōng-tè chhe Kiáⁿ ji̍p sè-kan ,  m̄ sī beh sím-phòaⁿ sè-kan ;  sī beh hō͘ sè-kan tùi I tit-tio̍h kiù , 18  Sìn I ê lâng bô siū sím-phòaⁿ ;  m̄ sìn ê lâng í-keng siū sím-phòaⁿ ,  in-ūi i m̄ sìn Siōng-tè to̍k-siⁿ Kiáⁿ ê miâ , 19  Só͘ sím-phòaⁿ ê ,  chiū-sī kng ji̍p sè-kan ,  ia̍h lâng ài àm khah kè-thâu tī kng ,  in-ūi i só͘ kiâⁿ sī pháiⁿ , 20  Kìⁿ-nā chòe pháiⁿ ê ,  oàn-hūn kng ia̍h m̄ chiū-kūn kng ,  kiaⁿ-liáu i ê só͘ kiâⁿ siū chek-pī , 21  To̍k-to̍k kiâⁿ chin-lí ê lâng chiū-kūn kng ,  lâi hián-bêng i ê só͘ kiâⁿ sī tī Siōng-tè lâi kiâⁿ , 22  Chiah ê tāi-chì í-āu ,  Iâ-so͘ kap I ê ha̍k-seng kàu Iû-thài tōe ;  kap in tòa hia lâi kiâⁿ sóe-lé , 23  Iok-hān ia̍h teh kiâⁿ sóe-lé tī kūn Sat-léng ê Ai-loán ;  in-ūi tī hia ū chōe-chōe chúi ;  lâng kàu hia lâi siū sóe-lé , 24  In-ūi Iok-hān iáu-bē koaiⁿ lo̍h kaⁿ , 25  Tùi án-ni ū Iok-hān ê ha̍k-seng kap chi̍t ê Iû-thài lâng cheng-piān chheng-khì ê sū , 26  In lâi chiū-kūn Iok-hān ,  kā i kóng ,  Lia̍p-pí ah ,  chiông-chêng kap lí tī Iok-tàn gōa ;  lí só͘ kan-chèng ê ,  lí khòaⁿ ,  i teh kiâⁿ sóe-lé ,  chèng lâng lóng chiū-kūn I , 27  Iok-hān ìn kóng ,  Nā m̄ sī tùi thiⁿ hō͘ i ,  chiū lâng bōe tit-tio̍h sím-mi̍h , 28  Lín ka-kī ūi-tio̍h góa chòe kan-chèng ,  góa bat kóng ,  Góa m̄ sī Ki-tok ,  chiū-sī hōng-chhe tī I ê thâu-chêng nā-tiāⁿ , 29  Ū sin-niû ê sī sin-kiáⁿ-sài ;  sin-kiáⁿ-sài ê pêng-iú khiā teh thiaⁿ i ,  ūi-tio̍h sin-kiáⁿ-sài ê siaⁿ ,  chiū hoaⁿ-hí kàu-ke̍k ;  só͘-í góa chit ê hoaⁿ-hí chhiong-móa lah , 30  I tek-khak heng-ōng ,  góa tek-khak soe-bî , 31  Tùi téng-bīn lâi ê ,  sī tī bān lūi ê téng-bīn ;  hit ê tùi tōe-ni̍h ê ,  sī tùi tōe chiah ū ,  ia̍h tùi tōe lâi kóng ;  tùi thiⁿ lâi ê sī tī bān lūi ê téng-bīn , 32  I chiong só͘ thiaⁿ-kìⁿ ê lâi kan-chèng ,  ia̍h bô lâng chiap-la̍p I ê kan-chèng , 33  Chiap-la̍p I ê kan-chèng ê ,  í-keng khàm-ìn lâi kan-chèng Siōng-tè sī chin-si̍t , 34  In-ūi Siōng-tè só͘ chhe ê kóng Siōng-tè ê ōe ;  sī Siōng-tè siúⁿ-sù Sèng Sîn bô hān-liōng , 35  Pē thiàⁿ Kiáⁿ ,  í-keng chiong bān mi̍h kau-hù I ê chhiú , 36  Sìn Kiáⁿ ê lâng ū éng-oa̍h ;  m̄ sūn Kiáⁿ ê lâng bōe khòaⁿ-kìⁿ oa̍h ,  Siōng-tè ê siū-khì tiàm tī i ê téng-bīn , 
