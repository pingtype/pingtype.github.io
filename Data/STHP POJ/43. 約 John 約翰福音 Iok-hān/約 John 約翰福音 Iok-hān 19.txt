1 Tùi án-ni ,  Pí-lia̍p-to ēng piⁿ phah Iâ-so͘ , 2  Peng-teng ēng chhì-á piⁿ chòe bián-liû ,  tì tī I ê thâu-khak ,  koh ēng chí-sek ê phàu kā I chhēng ; 3  chiū-kūn I ,  kóng ,  Iû-thài lâng ê ông ,  Pêng-an ah ,  Chiū siàn I , 4  Pí-lia̍p-to koh chhut-khì gōa-bīn kā in kóng ,  Lí khòaⁿ ,  góa chhōa I chhut-lâi hō͘ lín ,  hō͘ lín chai góa chhâ-liáu khòaⁿ I bô chōe , 5  Iâ-so͘ tì chhì-á ê bián-liû ,  chhēng chí-sek ê phàu ,  chhut-lâi gōa-bīn ;  Pí-lia̍t-to koh kā in kóng ,  Lí khòaⁿ ,  chit ê lâng!6  Chiah ê chè-si-thâu kap chhe-ia̍h khòaⁿ-kìⁿ I ,  chiū tōa siaⁿ âu-kiò kóng ,  Tèng I si̍p-jī-kè ,  tèng I si̍p-jī-kè ,  Pí-lia̍p-to kā in kóng ,  Lín ka-kī lia̍h-khì tèng ;  in-ūi góa khòaⁿ I bô chōe , 7  Iû-thài lâng ìn i kóng ,  Goán ū lu̍t-hoat ,  iā chiàu chit ê lu̍t-hoat I eng-kai sí ,  in-ūi I lia̍h pún-sin chòe Siōng-tè ê Kiáⁿ , 8  Pí-lia̍p-to thiaⁿ-kìⁿ chit ê ōe ,  chiū it-hoat kiaⁿ ; 9  koh ji̍p kong-tn̂g ,  kā Iâ-so͘ kóng ,  Lí tùi tá-lo̍h lâi? Nā-sī Iâ-so͘ bô ìn i , 10  Pí-lia̍p-to chiū kā I kóng ,  Lí m̄ kap góa kóng mah? Kiám m̄ chai góa ū koân thang pàng lí ,  ia̍h ū koân thang tèng lí tī si̍p-jī-kè mah?11  Iâ-so͘ ìn i kóng ,  Nā m̄ sī tùi téng-bīn hō͘ lí ,  chiū lí bô koân thang pān góa ;  só͘-í chiong góa kau hō͘ lí ê lâng ,  i ê chōe koh khah tāng , 12  Tùi án-ni Pí-lia̍p-to ài beh pàng I ;  Iû-thài lâng tōa siaⁿ âu-kiò ,  kóng ,  Lí nā pàng chit ê lâng ,  chiū m̄ sī Kai-sat ê pêng-iú ;  in-ūi hoān-nā lia̍h ka-kī chòe ông ê ,  sī pōe-poān Kai-sat , 13  Pí-lia̍p-to thiaⁿ-kìⁿ chiah ê ōe ,  chiū chhōa Iâ-so͘ chhut-lâi ;  iā ka-kī chē tī kong-chō ,  tī chi̍t-ê miâ kiò Pho͘-chio̍h ê só͘-chāi ,  Hi-pek-lâi ê ōe kiò chòe Lek-pa-tāi , 14  Hit ji̍t chiū-sī pī-pān pôaⁿ-kè-choeh ê ji̍t ;  iok-lio̍k ji̍t tiong-tàu ,  Chiū kā Iû-thài lâng kóng ,  Lí khòaⁿ ,  lín ê ông!15  In tōa siaⁿ âu-kiò ,  kóng ,  Tû-khì ,  tû-khì ,  tèng I tī si̍p-jī-kè ,  Pí-lia̍p-to kā in kóng ,  Góa chiong lín ê ông tèng si̍p-jī-kè mah? Chiah ê chè-si-thâu ìn kóng ,  Kai-sat í-gōa ,  goán bô ông , 16  Tùi án-ni ,  chiū chiong Iâ-so͘ kau hō͘ in khì tèng si̍p-jī-kè , 17  In chiū siu I ;  Iâ-so͘ ka-kī giâ i ê si̍p-jī-kè chhut-khì ,  kàu chi̍t-ê miâ kiò Thâu-khak-óaⁿ ê só͘-chāi ,  Hi-pek-lâi ê ōe kiò chòe Kok-kok-thaⁿ ; 18  tī hia tèng I si̍p-jī-kè ,  koh ū nn̄g lâng kap I tâng tèng ,  chi̍t pêng chi̍t-ê ,  Iâ-so͘ tī tiong-ng , 19  Pí-lia̍p-to ia̍h siá chám-tiâu ,  hē tī si̍p-jī-kè ,  siá kóng ,  Iû-thài lâng ê ông ,  Ná-sat-le̍k lâng Iâ-so͘ , 20  Iû-thài lâng chōe-chōe tha̍k chit ê chám-tiâu ;  in-ūi Iâ-so͘ siū tèng ê só͘-chāi kūn siâⁿ ;  koh só͘ siá ê ,  sī ēng Hi-pek-lâi ,  Lô-má ,  Hi-lī-nî ê bûn-jī , 21  Só͘-í Iû-thài lâng chiah ê chè-si-thâu kā Pí-lia̍p-to kóng ,  Bo̍h-tit siá ,  Iû-thài lâng ê ông ;  tio̍h siá ,  I ka-kī kóng ,  Góa sī Iû-thài lâng ê ông , 22  Pí-lia̍p-to ìn kóng ,  góa só͘ siá ê ,  í-keng siá-liáu lah , 23  Peng-teng í-keng tèng Iâ-so͘ tī si̍p-jī-kè ,  chiū the̍h I ê saⁿ ,  pun chòe sì hūn ,  ta̍k ê peng tit-tio̍h chi̍t hūn ;  koh the̍h I ê lāi-saⁿ ;  chit niá lāi-saⁿ bô kap-chōa ,  sī téng-ē thàu-chit ê , 24  Só͘-í saⁿ-kap kóng ,  Bo̍h-tit thiah-li̍h ,  tio̍h lâi liam-khau ,  khòaⁿ chī-chūi tit-tio̍h ;  che sī beh èng-giām sèng-keng só͘ kóng , 	In saⁿ-kap pun góa ê saⁿ , 	Liam-khau góa ê i-ho̍k , 25  Peng-teng kó-jiân chòe chiah ê sū ,  Khiā tī Iâ-so͘ si̍p-jī-kè piⁿ ,  ū I ê lāu-bú ,  kap I ê lāu-bú ê chí-bē ,  Kek-liû-pa ê bó͘ Má-lī-a ,  kap Boa̍t-tāi-lia̍p ê Má-lī-a , 26  Iâ-so͘ khòaⁿ-kìⁿ lāu-bú kap só͘ thiàⁿ ê ha̍k-seng khiā tī piⁿ-thâu ,  chiū tùi lāu-bú kóng ,  Lāu-bú ah ,  khòaⁿ ,  lí ê kiáⁿ!27  Koh tùi ha̍k-seng kóng ,  Khòaⁿ ,  lí ê lāu-bú! Tùi hit sî ,  hit ê ha̍k-seng chih-chiap i kàu ka-kī ê ke , 28  Chit ê tāi-chì í-āu ,  Iâ-so͘ chai chèng hāng sū í-keng bêng-pe̍k ,  in-ūi beh hō͘ sèng-keng ê ōe èng-giām ,  chiū kóng ,  Góa chhùi-ta , 29  Tī hia ū chi̍t ê khì-kū tóe chhò͘ móa-móa ;  in chiū the̍h hái-jiông chìm chhò͘ ,  hâ gû-chhek-chháu ,  thuh kàu I ê chhùi , 30  Iâ-so͘ í-keng siū chhò͘ ;  chiū kóng ,  Sū bêng-pe̍k lah ;  chiū àⁿ thâu khùi tn̄g , 31  Hit sî sī pī-pān choeh ê ji̍t ,  Iû-thài lâng ài bián-tit tī an-hioh-ji̍t lâu sin-si tī si̍p-jī-kè ,  in-ūi chit ê an-hioh-ji̍t sī tōa ê ji̍t ;  só͘-í kiû Pí-lia̍p-to kah lâng kòng-chi̍h in ê kha-kut ,  lâi siu in , 32  Peng-teng kàu ,  kòng-chi̍h thâu chi̍t ê ê kha-kut ,  í-ki̍p hit ê kap i tâng tèng ê ê kha-kut ; 33  kàu tī Iâ-so͘ ,  khòaⁿ-kìⁿ I í-keng sí chiū bô kòng-chi̍h I ê kha-kut ; 34  to̍k-to̍k ū chi̍t ê peng ,  ēng chhiuⁿ chha̍k I ê hia̍p-ē ,  huih kap chúi liâm-piⁿ lâu-chhut , 35  Khòaⁿ-kìⁿ ê lâng chòe kan-chèng ,  i ê kan-chèng sī chin ;  ka-kī chai só͘ kóng sī si̍t ,  hō͘ lín ia̍h ōe sìn , 36  In-ūi chiah ê tāi-chì chiâⁿ ,  sī beh èng-giām sèng-keng só͘ kóng ,  I ê kut bô chi̍t ki beh siū phah-chhùi , 37  Koh sèng-keng ū chi̍t kù kóng ,  Lâng beh khòaⁿ in só͘ chha̍k ê , 38  Chiah ê tāi-chì í-āu ,  ū A-lī-má-thài ê Iok-sek ,  sī Iâ-so͘ ê ha̍k-seng ,  to̍k-to̍k kiaⁿ Iû-thài lâng ,  chiah àm-chīⁿ chòe ha̍k-seng ,  i lâi kiû Pí-lia̍p-to ,  chún i khì siu Iâ-so͘ ê sin-si ;  Pí-lia̍p-to ún-chún ,  Chiū lâi ,  siu I ê sin-si khì , 39  Koh ū Nî-ko-tí-bó͘ ,  khí-thâu bat mî-sî chiū-kūn Iâ-so͘ ê ,  ia̍h lâi ,  tòa bu̍t-io̍h chhiau tîm-hiuⁿ ,  iok-lio̍k chi̍t pah kun , 40  In chiū siu Iâ-so͘ ê sin-si ,  ēng iù-tōe pò͘ kap hiuⁿ-liāu pau I ,  chiàu Iû-thài lâng bâi-chòng ê lē , 41  Tèng si̍p-jī-kè ê só͘-chāi ū hn̂g ;  hn̂g-lāi ū sin ê bōng ,  lóng bē bat ū lâng chòng ê , 42  Hit ji̍t sī Iû-thài lâng pī-pān choeh ê ji̍t ,  koh in-ūi hit ê bōng kūn ,  só͘-í an-tì Iâ-so͘ tī hia , 
