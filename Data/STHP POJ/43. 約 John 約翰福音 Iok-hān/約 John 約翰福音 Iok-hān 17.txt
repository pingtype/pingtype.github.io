1 Iâ-so͘ kóng chiah-ê ,  chiū kia̍h ba̍k ǹg thiⁿ ,  kóng ,  Pē ah ,  sî kàu lah ;  goān lí êng-kng lí ê Kiáⁿ ,  thang hō͘ Kiáⁿ êng-kng lí ; 2  chhin-chhiūⁿ lí bat hō͘ Kiáⁿ ū koân tī-lí kìⁿ ū jio̍k-thé ê ,  beh hō͘ I chiong éng-oa̍h siúⁿ-sù kìⁿ-nā lí só͘ hō͘ I ê lâng , 3  Chit ê éng-oa̍h ,  chiū-sī bat lí to̍k-it chin ê Siōng-tè ,  kap lí só͘ chhe ê Iâ-so͘ Ki-tok , 4  Góa í-keng êng-kng lí tī tōe-chiūⁿ ;  chiū-sī lí só͘ kau-tāi góa kiâⁿ ê kang ,  góa í-keng chiâⁿ i , 5  Pē ah ,  taⁿ tio̍h hō͘ góa kap lí saⁿ-kap ū êng-kng ,  chiū-sī bē ū sè-kan í-chêng góa kap lí saⁿ-kap ū ê êng-kng , 6  Lí só͘ siúⁿ-sù góa chhut tī sè-kan ê lâng ,  góa í-keng ēng lí ê miâ tùi in hián-bêng ;  in pún sī lí ê ,  lí ēng in siúⁿ-sù góa ;  in ia̍h í-keng siú lí ê tō-lí , 7  Taⁿ in chai kìⁿ-nā lí só͘ hō͘ góa ê ,  lóng sī tùi lí lâi ; 8  in-ūi lí só͘ hō͘ góa ê ōe ,  góa í-keng hō͘ in ;  in sêng-siū i ,  ia̍h khak-si̍t chai góa tùi lí chhut ,  koh sìn lí chhe góa , 9  Góa ūi-tio̍h in kiû ;  m̄ sī ūi-tio̍h sè-kan kiû ,  chiū-sī ūi-tio̍h lí só͘ hō͘ góa ê lâng ;  in-ūi in sī lí ê , 10  Kìⁿ-nā góa ê ,  chiū-sī lí ê ;  lí ê ,  chiū-sī góa ê ;  koh góa tī in ū tit-tio̍h êng-kng , 11  Taⁿ liáu-āu góa bô tī sè-kan ;  in tī sè-kan ,  góa kui tī lí ,  Sèng ê Pē ah ,  goān lí tī lí ê miâ ,  chiū-sī lí só͘ hō͘ góa ê ,  lâi pó-siú in ,  hō͘ in chòe chi̍t-ê ,  chhin-chhiūⁿ lán chi̍t iūⁿ , 12  Góa kap in tī-teh ê sî ,  bat tī lí ê miâ ,  chiū-sī lí só͘ hō͘ góa ê ,  lâi pó-siú in ;  góa ia̍h ū chiàu-kò͘ in ,  kî-tiong bô chi̍t-ê tîm-lûn ;  chí ū hit ê tîm-lûn ê lâng nā-tiāⁿ ,  hō͘ sèng-keng tit-tio̍h èng-giām , 13  Taⁿ góa chiū-kūn lí ;  góa iáu tiàm sè-kan kóng chiah ê ōe ,  beh hō͘ in ū góa ê hoaⁿ-hí móa-móa tī in ê sim-lāi , 14  Góa í-keng chiong lí ê tō-lí hō͘ in ;  sè-kan oàn-hūn in ,  in-ūi in bô sio̍k sè-kan ,  chhin-chhiūⁿ góa bô sio̍k sè-kan , 15  Góa m̄ sī kiû lí hō͘ in chhut sè-kan ,  chiū-sī pó-siú in thoat-lī pháiⁿ-ê , 16  In bô sio̍k sè-kan ,  chhin-chhiūⁿ góa bô sio̍k sè-kan , 17  Goān lí ēng chin-lí hō͘ in chiâⁿ-sèng ;  lí ê tō-lí chiū-sī chin-lí , 18  Chhin-chhiūⁿ lí chhe góa ji̍p sè-kan ,  góa ia̍h ū chhe in ji̍p sè-kan , 19  Góa ūi-tio̍h in lâi chòe sèng ,  hō͘ in ia̍h tùi chin-lí lâi chiâⁿ-sèng , 20  Góa m̄ nā ūi-tio̍h chiah ê lâng kiû ,  ia̍h ūi-tio̍h tùi in ê ōe lâi sìn góa ê lâng kiû ; 21  hō͘ in lóng chòe chi̍t-ê ;  chhin-chhiūⁿ Pē ,  lí tiàm-tī góa ,  góa tiàm-tī lí ,  hō͘ in ia̍h án-ni tiàm-tī lán ;  chiū hō͘ sè-kan sìn lí chhe góa , 22  Lí só͘ hō͘ góa ê êng-kng ,  góa í-keng hō͘ in ;  hō͘ in chòe chi̍t-ê ,  chhin-chhiūⁿ lán ê chòe chi̍t-ê ; 23  góa tiàm-tī in ,  lí tiàm-tī góa ,  hō͘ in ōe oân-choân lâi chòe chi̍t-ê ;  hō͘ sè-kan chai lí chhe góa ,  ia̍h chai lí thiàⁿ in chhin-chhiūⁿ thiàⁿ góa chi̍t iūⁿ , 24  Pē ah ,  lí só͘ hō͘ góa ê ,  góa ài in tī góa só͘ tī-teh ê só͘-chāi ,  ia̍h kap góa saⁿ-kap tī hia ;  hō͘ in khòaⁿ-kìⁿ lí só͘ siúⁿ-sù góa ê êng-kng ;  in-ūi chhòng-chō sè-kan í-chêng lí í-keng thiàⁿ góa , 25  Gī ê Pē ah ,  sè-kan bē bat lí ;  to̍k-to̍k góa ū bat lí ;  chiah ê lâng ia̍h bat lí ū chhe góa ; 26  góa bat ēng lí ê miâ chí-sī in ,  koh beh chí-sī in ;  hō͘ lí thiàⁿ góa ê thiàⁿ-thàng tiàm-tī in ,  góa ia̍h tiàm-tī in , 
