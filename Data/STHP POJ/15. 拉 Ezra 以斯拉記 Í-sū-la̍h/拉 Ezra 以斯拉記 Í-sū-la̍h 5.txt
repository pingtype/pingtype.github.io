1 Hit-sî ū sian-ti lâng ,  chiū-sī sian-ti Hap-kai ,  kap E̍k-to ê sun Sat-ka-lī-a ,  hōng Í-sek-lia̍t Siōng-tè ê miâ ,  tùi Iû-tāi kap Iâ-lō͘-sat-léng ê Iû-tāi lâng thoân sian-ti ê ōe hō͘ in , 2 Tùi án-ni Sat-la̍h-thiat ê kiáⁿ Só͘-lô-pa-pek ,  kap Iok-sat-tap ê kiáⁿ Iâ-su-a ,  lóng khí-lâi tāng-kang khí-chō Siōng-tè ê tiān tī Iâ-lō͘-sat-léng ;  ū Siōng-tè ê sian-ti kap in tī-hia ,  pang-chān in , 3 Tng-sî Hô-gōa ê chóng-tok Ta̍t-nái ,  kap Sī-tha-pho-su-nái ,  kap in ê tâng-phōaⁿ ,  lâi mn̄g kóng ,  Chī-chūi chhut lēng hō͘ lín khí chit ê tiān ,  chhiâⁿ chit ê chhiûⁿ ah?4 Goán chiū án-ni kā in kóng ,  Khí chit keng tiān ê lâng kiò sím-mi̍h miâ?5 Siōng-tè ê ba̍k-chiu khòaⁿ-kò͘ Iû-tāi ê tiúⁿ-ló ,  hiah ê lâng bô hō͘ in thêng-kang ,  thèng-hāu chit ê tāi-chì kàu Tāi-lī-o͘ ,  tit-tio̍h bûn-su lâi hê-hok chit ê sū , 6 Hô-gōa ê chóng-tok Ta̍t-nái ,  kap Sī-tha-pho-su-nái ,  kap i ê tâng-phōaⁿ ,  chiū-sī tiàm-tī Hô-gōa ê A-hoat-sat-ka lâng ,  chàu Tāi-lī-o͘ ông ê pió-chiuⁿ kì tī ē-tóe , 7 In chàu ông ê pió-chiuⁿ-lāi ū kóng ,  Goān Tāi-lī-o͘ ông bān-sū pêng-an , 8 Ông tio̍h chai ,  goán khì Iû-tāi séng ,  kàu chì-tōa Siōng-tè ê tiān ,  chit ê tiān sī ēng tōa tè chio̍h khí-chō--ê ,  îⁿ-á chhah-ji̍p chhiûⁿ-lāi ,  chòe-kang chin-kín ,  in ê só͘ chòe heng-thong , 9 Hit-sî goán mn̄g hiah ê tiúⁿ-ló ,  kā in kóng ,  Chī-chūi chhut-lēng hō͘ lín khí chit ê tiān ,  chhiâⁿ chit ê chhiûⁿ ah?10 Koh mn̄g in ê miâ ,  beh kì in ê siú-léng ê miâ ,  thang chàu hō͘ ông chai , 11 In án-ni ìn goán kóng ,  Goán sī thiⁿ tōe ê Siōng-tè ê lô͘-po̍k ,  koh-chài khí chōe-chōe nî chêng só͘ khí ê tiān ,  chiū-sī Í-sek-lia̍t ê chi̍t-ūi tōa kun-ông só͘ khí só͘ chhiâⁿ ê , 12 To̍k-to̍k in-ūi goán ê lia̍t-chó͘ jiá thiⁿ-téng ê Siōng-tè ê siū-khì ,  I chiong in kau tī Ka-le̍k-tí lâng ,  Pa-pí-lûn ông Nî-pò͘-kah-nî-sat ê chhiú ;  ông chiū thiah-húi chit keng tiān ,  lia̍h peh-sìⁿ kàu Pa-pí-lûn , 13 Tng Pa-pí-lûn ông Kó͘-lia̍t goân--nî ,  Kó͘-lia̍t ông chhut-lēng tio̍h khí chit keng Siōng-tè ê tiān , 14 Siōng-tè tiān-lāi kim gûn ê khì-kū ,  chiū-sī Nî-pò͘-kah-nî-sat tùi Iâ-lō͘-sat-léng ê tiān-lāi the̍h-chhut--lâi ,  tòa khì hē tī Pa-pí-lûn ê biō--ê ,  Kó͘-lia̍t ông tùi Pa-pí-lûn ê biō-lāi the̍h-chhut-lâi kau-hō͘ i só͘ siat-li̍p ê chóng-tok ,  miâ kiò Siat-pa-sat ; 15 kā i kóng ,  Tio̍h tòa chiah ê khì-kū khì hē tī Iâ-lō͘-sat-léng ê tiān ,  iā tio̍h khí Siōng-tè ê tiān tī i ê goân-ūi , 16 Tùi án-ni chit ê Siat-pa-sat lâi hē Iâ-lō͘-sat-léng Siōng-tè tiān ê tōe-ki ;  chit keng tiān tùi hit-sî kàu taⁿ khí iáu-bē hó , 17 Taⁿ ông nā lia̍h-chòe hó ,  chhiáⁿ chhâ-khó ông tī Pa-pí-lûn ê kok-khò͘ ,  khòaⁿ Kó͘-lia̍t ông kó-jiân ū kàng-chiàu tī Iâ-lō͘-sat-léng khí Siōng-tè chit keng tiān á-bô ,  Chhiáⁿ ông tī chit ê sū kàng-chí lâi chí-sī goán , 
