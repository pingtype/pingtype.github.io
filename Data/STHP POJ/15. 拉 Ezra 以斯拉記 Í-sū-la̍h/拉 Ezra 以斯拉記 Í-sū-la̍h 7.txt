1 Chiah ê sū í-āu ,  tī Pho-su ông A-ta̍t-siat-se chē-ūi ê sî ,  ū chi̍t ê Í-su-la̍h ,  i sī Se-lâi-ngá ê kiáⁿ ,  Se-lâi-ngá sī A-sat-lī-ngá ê kiáⁿ ,  A-sat-lī-ngá sī Hi-le̍k-ka ê kiáⁿ ; 2 Hi-le̍k-ka sī Sa-liông ê kiáⁿ ,  Sa-liông sī Sat-tok ê kiáⁿ ,  Sat-tok sī A-hi-tu̍t ê kiáⁿ ; 3 A-hi-tu̍t sī A-má-lī-ngá ê kiáⁿ ,  A-má-lī-ngá sī A-sat-lī-ngá ê kiáⁿ ,  A-sat-lī-ngá sī Bí-la̍h-iok ê kiáⁿ ; 4 Bí-la̍h-iok sī Se-la̍h-hi-ngá ê kiáⁿ ,  Se-la̍h-hi-ngá sī O͘-se ê kiáⁿ ,  O͘-se sī Pò͘-ki ê kiáⁿ ; 5 Pò͘-ki sī A-pí-su ê kiáⁿ ,  A-pí-su sī Hui-nî-hap ê kiáⁿ ,  hui-nî-hap sī Í-lī-a-sat ê kiáⁿ ,  Í-lī-a-sat sī chè-si-thâu A-lûn ê kiáⁿ , 6 Chit ê Í-su-la̍h tùi Pa-pí-lûn chiūⁿ-lâi ,  tùi-tī Iâ-hô-hoa Í-sek-lia̍t ê Siōng-tè siúⁿ-sù Mô͘-se ê lu̍t-hoat i sī bín-chia̍t ê keng-ha̍k-sū ,  Ông chún i it-chhè só͘-kiû-ê ,  sī chiàu Iâ-hô-hoa i ê Siōng-tè ê chhiú pang-chān i ê , 7 A-ta̍t-siat-se ông tē-chhit nî ,  Í-sek-lia̍t lâng ,  chè-si ,  Lī-bī lâng ,  chhiùⁿ-koa--ê ,  kò͘-mn̂g--ê ,  Nî-thê-lêng ,  kok ū kúi-nā lâng chiūⁿ Iâ-lō͘-sat-léng , 8 Ông tē-chhit nî gō͘-ge̍h ,  Í-su-la̍h kàu Iâ-lō͘-sat-léng ; 9 chiaⁿ-ge̍h chhoe-it ji̍t ,  i tùi Pa-pí-lûn khí-sin ,  gō͘-ge̍h chhoe-it ji̍t chiū kàu Iâ-lō͘-sat-léng ,  in-ūi i ê Siōng-tè si-un ê chhiú pang-chān i , 10 In-ūi Í-su-la̍h í-keng koat-ì beh káng-kiù Iâ-hô-hoa ê lu̍t-hoat lâi kiâⁿ i ,  koh chiong lu̍t-lē hoat-tō͘ lâi kà-sī Í-sek-lia̍t lâng , 11 Chè-si Í-su-la̍h sī keng-ha̍k-sū ,  sī thong-ta̍t Iâ-hô-hoa kài-bēng ê ōe ,  kap I só͘ siúⁿ-sù Í-sek-lia̍t ê lu̍t-lē ê keng-ha̍k-sū ,  A-ta̍t-siat-se ông sù i jū-chí ,  hit ê bûn kì tī ē-tóe ,  kóng , 12 Lia̍t-ông ê ông A-ta̍t-siat-se kià hō͘ chè-si Í-su-la̍h ,  thong-ta̍t thiⁿ-téng Siōng-tè ê lu̍t-hoat ê keng-ha̍k-sū ,  oân-choân--ê ,  ûn-ûn , 13 Tiàm tī góa ê kok-lāi ê Í-sek-lia̍t lâng ,  chè-si ,  Lī-bī lâng ,  kìⁿ-nā kam-goān chiūⁿ-khì Iâ-lō͘-sat-léng--ê ,  góa kàng-chí hō͘ in kap lí khì ; 14 lí kì-jiân sī ông kap i chhit ê bô͘-sū só͘ chhe ê ,  chiàu lí chhiú-lāi Siōng-tè ê lu̍t-hoat cha-chhat Iû-tāi kap Iâ-lō͘-sat-léng ; 15 koh tòa ông kap i ê bô͘-sū só͘ hoaⁿ-hí hiàn ê kim-gûn ,  beh hō͘ Í-sek-lia̍t ê Siōng-tè ,  chiū-sī tòa tī Iâ-lō͘-sat-léng ê ; 16 iā tòa lí tī Pa-pí-lûn choân-séng kìⁿ só͘ tit-tio̍h ê kim-gûn ,  kap peh-sìⁿ chè-si só͘ hoaⁿ-hí hiàn ê lé-mi̍h ,  chiū-sī in ūi-tio̍h Iâ-lō͘-sat-léng in Siōng-tè ê tiān só͘ hoaⁿ-hí hiàn ê , 17 Só͘-í lí tio̍h tì-ì ēng chiah ê kim-gûn bóe gû-káng-á ,  mî-iûⁿ-káng ,  mî-iûⁿ-á ,  kap in ê sò͘-chè ,  in ê koàn-tiān ,  hiàn tī Iâ-lō͘-sat-léng lín Siōng-tè tiān ê tôaⁿ , 18 Só͘ chhun ê kim-gûn ,  lí kap lí ê hiaⁿ-tī khòaⁿ-chòe hó ê ,  chiū án-ni ēng i ,  lóng tio̍h chiàu lín Siōng-tè ê chí-ì , 19 Só͘ kau-tài lí ê khì-kū ,  chòe lí ê Siōng-tè tiān-lāi ê lō͘-ēng--ê ,  lí tio̍h kau tī Iâ-lō͘-sat-léng ê Siōng-tè ê bīn-chêng , 20 Lín Siōng-tè ê tiān nā iáu ū khiàm-ēng sím-mi̍h ,  lí só͘ eng-kai tio̍h ēng-ê ,  lí thang tùi ông ê hú-khò͘ the̍h i , 21 Góa A-ta̍t-siat-se ông pún-sin koh kàng-chiàu hō͘ Hô-gōa it-chhè koán hú-khò͘ ê koaⁿ ,  kóng ,  Thong-ta̍t thiⁿ-téng Siōng-tè ê lu̍t-hoat ê keng-ha̍k-sū ,  chè-si Í-su-la̍h ,  bô-lūn tùi lín thó sím-mi̍h ,  lín tio̍h tì-ì kiâⁿ i ; 22 kiong-kip i gûn kàu chi̍t-pah tha-liân-tek ;  be̍h ,  kàu chi̍t-pah ko-jíⁿ ;  chiú ,  kàu chi̍t-pah pà-te̍k ;  iû kàu chi̍t-pah pà-te̍k ;  iâm bô hān-gia̍h , 23 Kìⁿ-nā thiⁿ-téng ê Siōng-tè só͘ bēng-lēng ê ,  tio̍h ūi-tio̍h thiⁿ-téng ê Siōng-tè ê tiān chim-chiok chòe i ;  siáⁿ-sū hō͘ siū-khì lîm-kàu ông ,  í-ki̍p ông ê kiáⁿ ê kok ah?24 Góa koh bēng-lēng lín ,  kìⁿ-nā chè-si ,  Lī-bī lâng ,  chhiùⁿ-koa--ê ,  kò͘-mn̂g--ê ,  kap Nî-thê-lêng ,  kap tī Siōng-tè ê tiān chòe chhe-ēng ê lâng ,  m̄-thang siu in ê chìn-kòng ,  koan-sè ,  chîⁿ-niû , 25 Í-su-la̍h ah ,  chiàu lí ê Siōng-tè siúⁿ-sù lí ê tì-hūi ,  siat-li̍p sū-su ,  sím-phòaⁿ-koaⁿ ,  tī-lí Hô-gōa ê peh-sìⁿ ,  chiū-sī it-chhè bat lí ê Siōng-tè lu̍t-hoat ê ;  hiah-ê bē-bat--ê ,  lín tio̍h kà-sī i , 26 Kìⁿ-nā bô beh thàn lí ê Siōng-tè ê lu̍t-hoat ,  kap ông ê lu̍t-hoat ,  chiū tio̍h sió-sim tēng i ê chōe ,  he̍k-sī hō͘ i sí ,  he̍k-sī chhiong-kun ,  he̍k-sī chhau-ke ,  he̍k-sī koaiⁿ-kaⁿ , 27 O-ló lán lia̍t-chó͘ ê Siōng-tè Iâ-hô-hoa ,  in-ūi I hē chit ê ì-sù tī ông ê sim ,  ke-thiⁿ êng-kng tī Iâ-lō͘-sat-léng Iâ-hô-hoa ê tiān ; 28 koh hō͘ góa tī ông ,  kap i ê gī-sū ,  kap ông it-chhè ū koân-sè ê siú-léng ê bīn-chêng ,  tit-tio̍h un-tián ,  Iâ-hô-hoa góa ê Siōng-tè ê chhiú pang-chān góa ,  góa chiū ióng-kám ;  chū-chi̍p Í-sek-lia̍t hiah ê thâu-lâng ,  kap góa chiūⁿ-lâi , 
