1 Iû-tāi Piān-ngá-bín ê tùi-te̍k thiaⁿ-kìⁿ hiah ê siū-lia̍h tò-lâi ê lâng ,  ūi Í-sek-lia̍t ê Siōng-tè Iâ-hô-hoa khí tiān , 2 chiū lâi kìⁿ Só͘-lô-pa-pek ,  kap cho̍k-tiong ê lāu-tōa ,  kā in kóng ,  Chhiáⁿ chún goán kap lín saⁿ-kap khí ,  in-ūi goán chhē lín ê Siōng-tè ,  kap lín chi̍t-iūⁿ ;  tùi A-su̍t ông Í-sat-hap-tùn tòa goán chiūⁿ chit ê tōe í-lâi ,  goán siông-siông hiàn-chè hō͘ Siōng-tè , 3 Chóng-sī Só͘-lô-pa-pek ,  Iâ-su-a ,  kap kî-û Í-sek-lia̍t cho̍k-tiong ê lāu-tōa ,  kā in kóng ,  Goán beh khí goán ê Siōng-tè ê tiān ,  lín bô hūn ;  goán ka-kī beh ūi Iâ-hô-hoa Í-sek-lia̍t ê Siōng-tè hia̍p-le̍k khí-chō ;  sī chiàu Pho-su ông Kó͘-lia̍t ông só͘ bēng-lēng goán ê , 4 Tùi án-ni ,  hit só͘-chāi ê peh-sìⁿ hō͘ Iû-tāi lâng chhiú nńg--lo̍h-khì ;  tī in khí-chō ê sî kiáu-jiáu in , 5 Tùi Pho-su ông Kó͘-lia̍t ê nî-kan ,  kàu Pho-su ông Tāi-lī-o͘ chē-ūi ê sî ,  chhiàⁿ gī-sū ,  chó͘-chí in ,  beh pāi-hoāi in ê kè-e̍k , 6 Tī A-hap-sûi-ló͘ chòe ông chē-ūi ê khí-thâu ,  tùi-te̍k siá chàu-chiuⁿ kò Iû-tāi kap Iâ-lō͘-sat-léng khiā-khí ê peh-sìⁿ , 7 Koh tī A-ta̍t-siat-se ê nî-kan ,  Pí-si-lân ,  Bí-te̍k-lī-ta̍t ,  Tha-pia̍t ,  kap in ê tóng ,  chiūⁿ pió chàu Pho-su ông A-ta̍t-siat-se ;  chit ê pió sī ēng A-lân ê bûn-jī siá ê ,  hoan-e̍k A-lân ê khiuⁿ-kháu , 8 Chóng-tok Lī-hông ,  su-kì Sin-sòe ,  beh kò Iâ-lō͘-sat-léng lâng ,  iā chiūⁿ-pió chàu A-ta̍t-siat-se ông ;  hit ê pió chhin-chhiūⁿ án-ni , 9 Chóng-tok Lī-hông ,  su-kì Sin-sòe ,  kap kî-û ê tâng-phōaⁿ ,  Tí-ná lâng ,  A-hoat-sat-thê-ka lâng ,  Tha-pì-la̍h lâng ,  A-hoat-sat lâng ,  A-ki-ōe lâng ,  Pa-pí-lûn lâng ,  Su-san-ka lâng ,  Tí-hâi lâng ,  Í-lân lâng10 kap tōa chun-kùi ê O-su-ná-pa só͘ chhian-sóa kî-û ê peh-sìⁿ an-tì tī Sat-má-lī-a ê siâⁿ ,  kap Tōa-hô-gōa kî-û ê peh-sìⁿ ,  lóng siá ;  ûn-ûn , 11 Hit ê chàu A-ta̍t-siat-se ông pió-chiuⁿ ê chhau-kó kì tī ē-bīn: Lí ê lô͘-po̍k Hô-gōa chiah ê lâng ,  ûn-ûn , 12 Ông tio̍h chai tùi lí hia lâi kàu goán chia ê Iû-tāi lâng ,  í-keng kàu Iâ-lō͘-sat-léng ,  koh khí chit ê hoán-poān koh pháiⁿ ê siâⁿ ,  í-keng khí siâⁿ-chhiûⁿ ,  hē tōe-ki , 13 Taⁿ ông tio̍h chai ,  in nā khí chit ê siâⁿ ,  siâⁿ-chhiûⁿ khí hó ,  chiū chìn-kòng ,  koan-sè ,  chîⁿ-niû ,  in lóng m̄-la̍p ;  kàu-bé ông beh siū sún-sit , 14 In-ūi goán chia̍h ông-kiong ê iâm ,  m̄ eng-kai khòaⁿ ông siū khui-sún ,  só͘-í chiūⁿ-pió chàu ông , 15 Chhiáⁿ chhâ-khó lia̍t-chó͘ ê kì-lio̍k ,  tī kì-lio̍k ōe chhē-tio̍h ,  chiū chai chi̍t ê siâⁿ sī hoán-poān ê siâⁿ ,  chòe lia̍t-ông kap ta̍k-séng ê hāi ;  tùi chá í-lâi ,  hit tiong-kan siông-siông ū hoán-poān ê sū ;  chit ê siâⁿ siū húi-hoāi chiū-sī tùi chit ê iân-kò͘ , 16 Goán kín-sīn chàu ông chai ,  chit ê siâⁿ nā koh khí-chō ,  siâⁿ-chhiûⁿ khí-hó ,  tùi án-ni Hô-gōa ê tōe lí chiū bô hūn , 17 Hit-sî ông chiū chhut jū-chí hō͘ chóng-tok Lī-hông ,  su-kì Sin-sòe ,  kap in kî-û ê tâng-phōaⁿ ,  chiū-sī khiā-khí tī Sat-má-lī-a ,  kap Hô-gōa kî-û ê lâng ,  kóng ,  Goān lín pêng-an ,  ûn-ûn , 18 Lín só͘ chiūⁿ hō͘ goán ê pió ,  í-keng bêng-bêng tha̍k tī góa ê bīn-chêng , 19 Góa í-keng chhut bēng-lēng ,  chhâ-khó-liáu chiū chai chit ê siâⁿ tùi chá í-lâi chin-chiàⁿ pōe-poān lia̍t-ông ,  kî-tiong siông-siông ū bô͘-hoán pōe-ge̍k ê sū , 20 Chiông-chêng Iâ-lō͘-sat-léng le̍k-lâi ū tōa kun-ông thóng-hat Hô-gōa choân-tōe ;  chìn-kòng ,  koan-sè ,  chîⁿ-niû lóng la̍p hō͘ in , 21 Taⁿ lín tio̍h hoat bēng-lēng hō͘ hiah ê lâng thêng-kang ,  bô khí chit ê siâⁿ ,  thèng-hāu góa kàng-chí , 22 lín tio̍h kín-sīn ,  m̄-thang iân-chhiân ;  siáⁿ-sū iông-ún chit ê hāi khah-tāng ,  tì-kàu lia̍t-ông siū khui-sún ah?23 A-ta̍t-siat-se ông ê siōng-jū tha̍k tī Lī-hông ,  kap su-kì Sin-sòe ,  kap in ê tâng-phōaⁿ ê bīn-chêng ,  in chiū kóaⁿ-kín khì Iâ-lō͘-sat-léng kìⁿ Iû-tāi lâng ,  ēng sè-le̍k kiông-pek in thêng-kang , 24 Tùi án-ni Iâ-lō͘-sat-léng Siōng-tè tiān ê kang-tiâⁿ chiū thêng-chí ,  Thêng kàu Pho-su ông Tāi-lī-o͘ chē-ūi ê tē-jī nî , 
