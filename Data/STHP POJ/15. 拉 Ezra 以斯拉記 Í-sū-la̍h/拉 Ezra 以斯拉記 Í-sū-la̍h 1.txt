1 Tng Pho-su ông Kó͘-lia̍t goân--nî ,  in-ūi beh èng-giām Iâ-hô-hoa thok Iâ-lī-bí só͘ kóng ê ōe ,  Iâ-hô-hoa chiū kek-tōng Pho-su ông Kó͘-lia̍t ê sim ,  hō͘ i soan-pò͘ tī thong-kok ,  koh siá i ,  kóng , 2 Pho-su ông Kó͘-lia̍t án-ni kóng ,  Thiⁿ-téng ê Siōng-tè Iâ-hô-hoa chiong thiⁿ-ē ê bān-kok siúⁿ-sù góa ,  koh bēng-lēng góa tī Iû-tāi ê Iâ-lō͘-sat-léng kā I khí tiān , 3 Lín tiong-kan kìⁿ-nā chòe I ê peh-sìⁿ--ê ,  thang chiūⁿ-khì Iû-tāi ê Iâ-lō͘-sat-léng ,  tī Iâ-lō͘-sat-léng koh khí Iâ-hô-hoa Í-sek-lia̍t Siōng-tè ê tiān ;  goān i ê Siōng-tè kap i tī-teh ;  I chin-chiàⁿ sī Siōng-tè , 4 Kìⁿ só͘ chhun ê lâng ,  bô-lūn kià-kha tī sím-mi̍h só͘-chāi ,  hit só͘-chāi ê lâng tio̍h ēng kim gûn ,  châi-bu̍t ,  cheng-siⁿ ,  pang-chān i ;  lēng-gōa iā tio̍h ūi Iâ-lō͘-sat-léng Siōng-tè ê tiān ,  kam-sim hiàn lé-mi̍h , 5 Tùi án-ni Iû-tāi kap Piān-ngá-bín ê cho̍k-tiúⁿ ,  chè-si ,  Lī-bī lâng ,  kìⁿ-nā hō͘ Siōng-tè kek-tōng i ê sim ê ,  lóng khí-lâi ,  beh chiūⁿ-khì Iâ-lō͘-sat-léng ,  khí Iâ-hô-hoa ê tiān , 6 In sì-ûi ê lâng chiū ēng gûn-khì ,  ēng kim ,  châi-bu̍t ,  cheng-siⁿ ,  pó-pòe ,  pó͘-chō͘ in ;  lēng-gōa koh ū kam-sim hiàn ê lé-mi̍h , 7 Kó͘-lia̍t ông iā chiong Iâ-hô-hoa tiān-lāi ê khì-kū the̍h--chhut-lâi ,  chiū-sī chêng Nî-pò͘-kah-nî-sat tùi Iâ-lō͘-sat-léng poaⁿ--lâi ,  hē tī i hiah ê siōng-tè ê biō ê , 8 Chiah ê khì-kū Pho-su ông Kó͘-lia̍t thok koán khò͘-pâng ê Bí-thê-lī-ta̍t the̍h--chhut-lâi ,  tiám-sǹg i ,  kau-hō͘ Iû-tāi ê siú-léng Siat-pa-sat , 9 In ê siàu-gia̍h kì tī ē-bīn ;  kim-pôaⁿ saⁿ-cha̍p tè ,  gûn-pôaⁿ chi̍t-chheng tè ,  to jī-cha̍p-káu ki , 10 kim-óaⁿ saⁿ-cha̍p tè ,  gûn-óaⁿ tē-jī-pān-ê sì-pah it-cha̍p tè ,  pa̍t-iūⁿ ê khì-kū chi̍t-chheng kiāⁿ ;  kim gûn ê khì-kū kiōng gō͘-chheng sì-pah kiāⁿ ; 11 tòa siū-lia̍h ê lâng tùi Pa-pí-lûn chiūⁿ-kàu Iâ-lō͘-sat-léng ê sî ,  Siat-pa-sat chiong chiah-ê lóng tòa chiūⁿ khì , 
