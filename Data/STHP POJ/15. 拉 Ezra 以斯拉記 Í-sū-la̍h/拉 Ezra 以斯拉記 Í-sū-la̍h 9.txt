1 Chiah ê tāi-chì í-keng chòe bêng-pe̍k ,  chiah ê siú-léng lâi kìⁿ góa ,  kóng ,  Í-sek-lia̍t peh-sìⁿ kap chè-si ,  kap Lī-bī lâng ,  bô ka-kī hun-piat lī-khui chiah ê só͘-chāi ê peh-sìⁿ ,  thàn in khó-ò͘ⁿ ê sū ,  chiū-sī thàn Ka-lâm lâng ,  Hek-lâng ,  Pí-lī-sé lâng ,  Iâ-pò͘-su lâng ,  A-bûn lâng ,  Mô͘-ap lâng ,  Ai-ki̍p lâng ,  A-mô͘-lī lâng ê sū , 2 In-ūi in ūi ka-kī kap in ê kiáⁿ ,  chhōa in ê cha-bó͘-kiáⁿ chòe bó͘ ,  tì-kàu sèng ê hō͘-è kap hit só͘-chāi ê peh-sìⁿ chham-chhap ;  koh siú-léng kap in ê koaⁿ-tiúⁿ chòe in ê chōe-khoe , 3 Góa chi̍t-ē thiaⁿ-kìⁿ chit ê sū ,  chiū thiah-li̍h góa ê saⁿ kap phàu ,  chhoah góa ê thâu-mn̂g kap chhùi-chhiu ,  gông-ngia̍h teh chē , 4 Kìⁿ-nā ūi Í-sek-lia̍t Siōng-tè ê ōe lâi ngia̍uh-ngia̍uh-chhoah--ê ,  lóng chū-chi̍p kàu góa chia ,  in-ūi siū-lia̍h tò-lâi ê lâng só͘ hoān ê chōe ;  góa chiū gông-ngia̍h teh chē ,  kàu hiàn ê-hng-chè ê sî , 5 Hiàn ê-hng-chè ê sî ,  góa tùi góa ê ut-būn khí-lâi ,  saⁿ phàu thiah-li̍h ,  siang-kha kūi--lo̍h-khì ,  ǹg Iâ-hô-hoa góa ê Siōng-tè kia̍h-khí chhiú ,  kóng , 6 Góa ê Siōng-tè ah ,  góa kiàn-siàu làu-khùi ,  m̄-káⁿ kia̍h-thâu ǹg góa ê Siōng-tè Lí ,  in-ūi goán ê chōe im-kè thâu-khak ,  goán ê chōe-ok tú-thiⁿ , 7 Tùi goán lia̍t-chó͘ ê ji̍t kàu kin-á-ji̍t ,  goán ê chōe-ok chin-tāng ;  ūi-tio̍h goán ê chōe-kòa ,  goán kap goán ê lia̍t-ông ,  chè-si ,  lóng kau tī gōa-pang lia̍t-ông ê chhiú ,  siū to-kiàm ,  siū ló͘-lia̍h ,  siū chhiúⁿ-kiap ,  bīn kiàn-siàu ,  chhin-chhiūⁿ kin-á-ji̍t ê khoán , 8 Taⁿ tit-tio̍h Iâ-hô-hoa goán ê Siōng-tè chiām-chhiáⁿ si-un hō͘ goán ,  kā goán lâu chiah ê tô-thoat ê lâng ,  hō͘ goán chhin-chhiūⁿ tit-tio̍h thih-teng tèng tī I sèng ê só͘-chāi ,  hō͘ goán ê Siōng-tè thang chiò-kng goán ê ba̍k-chiu ,  hō͘ goán tī lô͘-lē-tiong lî-á koh-oa̍h , 9 In-ūi goán sī lô͘-lē ,  chóng-sī tī lô͘-lē tiong ,  goán ê Siōng-tè bô khì-sak goán ;  koh hō͘ goán tī Pho-su lia̍t-ông ê bīn-chêng tit-tio̍h un-tián ,  hō͘ goán koh-oa̍h ,  ōe koh khí goán Siōng-tè ê tiān ,  siu-lí hiah ê húi-hoāi ê só͘-chāi ,  hō͘ goán tī Iû-tāi kap Iâ-lō͘-sat-léng tit-tio̍h ū chhiûⁿ-piah , 10 Goán ê Siōng-tè ah ,  kì-jiân án-ni ,  goán iáu ū sím-mi̍h ōe thang kóng ah? In-ūi goán í-keng khì-sak Lí ê bēng-lēng , 11 chiū-sī Lí thok Lí ê lô͘-po̍k chiah ê sian-ti só͘ bēng-lēng-ê kóng ,  Lín só͘ khì beh sêng-chiap chòe-gia̍p ê tōe sī ù-òe ê tōe ,  ūi-tio̍h hiah ê kok ê peh-sìⁿ ê ù-òe ,  kap in khó-ò͘ⁿ ê sū ;  in-ūi in hō͘ choân-tōe tùi chit-piⁿ kàu hit-piⁿ ,  móa-móa lâ-sâm , 12 Só͘-í m̄-thang chiong lín ê cha-bó͘-kiáⁿ kè in ê kiáⁿ ,  iā m̄-thang kā lín ê kiáⁿ chhōa in ê cha-bó͘-kiáⁿ ,  éng-éng m̄-thang kā in tô͘-bô͘ pêng-an ,  kap in ê lī-ek ;  án-ni lín chiū thang kiông-sēng ,  chia̍h chit só͘-chāi ê hó-mi̍h ,  sòa lâu hō͘ lín ê kiáⁿ-sun éng-oán chòe-gia̍p , 13 Goán in-ūi goán ê pháiⁿ só͘-kiâⁿ ,  kap goán ê tāng-chōe ,  í-keng tú-tio̍h che it-chhè ê sū ,  goán ê Siōng-tè ah ,  Lí hêng-hoa̍t goán ,  khah-khin goán ê chōe só͘ eng-kai tit-tio̍h--ê ;  koh kā goán lâu chiah ê thoat-lī ê lâng ; 14 goán kiám thang koh pōe-ge̍k Lí ê bēng-lēng ,  kap kiâⁿ khó-ò͘ⁿ ê sū ê peh-sìⁿ kiat-chhin mah? nā án-ni ,  Lí kiám bô beh siū-khì goán ,  kàu bia̍t-bô goán ,  tì-kàu bô chi̍t-ê lâu-teh ,  bô chi̍t-ê tô-thoat mah?15 Iâ-hô-hoa Í-sek-lia̍t ê Siōng-tè ah ,  Lí sī kong-gī ,  goán chiah ê lâu-teh ê lâng chiah tit-tio̍h tô-thoat ,  chhin-chhiūⁿ kin-á-ji̍t ,  Khòaⁿ ah ,  goán tī Lí ê bīn-chêng ū chōe-ok ;  in-ūi án-ni bô lâng tī Lí ê bīn-chêng khiā ōe tiâu , 
