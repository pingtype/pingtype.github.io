1 A-ta̍t-siat-se ông chē-ūi ê sî ,  kap góa tùi Pa-pí-lûn chiūⁿ-lâi ê lâng ,  in ê cho̍k-tiúⁿ ,  kap in ê sè-hē ,  kì tī ē-bīn , 2 Sio̍k Hui-nî-hap ê hō͘-è ū Kek-sūn ,  sio̍k Í-tha-má ê hō͘-è ū Tān-í-lí ,  sio̍k Tāi-pi̍t ê hō͘-è ū Hap-tu̍t , 3 Sio̍k pa-lio̍k ê hō͘-è ,  chiū-sī Sī-ka-nî ê hō͘-è ,  ū Sat-ka-lī-a ;  kap i ê ,  chiàu sè-hē lâi sǹg ,  ū ta-po͘-teng chi̍t-pah gō͘-cha̍p lâng , 4 Sio̍k Pa-hap-mô͘-ap ê hō͘-è ū Se-la̍h-hi-ngá ê kiáⁿ Í-lī-iok-nái ;  kap i ê ,  ū ta-po͘-teng nn̄g-pah lâng , 5 Sio̍k Sī-ka-nî ê hō͘-è ū Ngá-hap-sek ê kiáⁿ ;  kap i ê ,  ū ta-po͘-teng saⁿ-pah lâng , 6 Sio̍k A-teng ê hō͘-è ,  ū Iok-ná-tan ê kiáⁿ Í-pia̍t ;  kap i ê ,  ū ta-po͘-teng gō͘-cha̍p lâng , 7 Sio̍k Í-lân ê hō͘-è ,  ū A-tha-lī-ngá ê kiáⁿ ,  Iâ-su-a ;  kap i ê ,  ū ta-po͘-teng chhit-cha̍p lâng , 8 Sio̍k Sī-hoat-thê-ngá ê hō͘-è ,  ū Bí-ka-le̍k ê kiáⁿ Se-pa-tē-ngá ;  kap i ê ,  ū ta-po͘-teng poeh-cha̍p lâng , 9 Sio̍k Iok-ap ê hō͘-è ,  ū Iâ-iat ê kiáⁿ Gô-pa-tí-a ;  kap i ê ,  ū ta-po͘-teng nn̄g-pah it-cha̍p-poeh lâng , 10 Sio̍k Sī-lô-bi̍t ê hō͘-è ,  ū Iok-sè-húi ê kiáⁿ ;  kap i ê ,  ū ta-po͘-teng chi̍t-pah la̍k-cha̍p lâng , 11 Sio̍k Pí-pài ê hō͘-è ,  ū Pí-pài ê kiáⁿ Sat-ka-lī-a ;  kap i ê ,  ū ta-po͘-teng jī-cha̍p-poeh lâng , 12 Sio̍k Ap-kah ê hō͘-è ,  ū Hap-ka-thán ê kiáⁿ ,  Iok-hap-lân ;  kap i ê ,  ū ta-po͘-teng chi̍t-pah it-cha̍p lâng , 13 Sio̍k A-to-nî-kan ê hō͘-è ,  chiū-sī lō͘-bé-ê ,  in ê miâ sī Í-lī-hoat-lia̍t ,  Iâ-lī ,  Sī-má-ngá ;  kap in ê ,  ū ta-po͘-teng la̍k-cha̍p lâng , 14 Sio̍k Pí-kek-óa-i ê hō͘-è ,  ū O͘-thài ,  kap Sat-pò͘ ;  kap in ê ,  ū ta-po͘-teng chhit-cha̍p lâng , 15 Góa chio-chi̍p chiah ê lâng tī lâu-ji̍p A-hap-óa ê hô-piⁿ ;  goán tī-hia tòa tī pò͘-pîⁿ saⁿ-ji̍t ;  góa chhâ-khòaⁿ peh-sìⁿ kap chè-si ,  khòaⁿ bô Lī-bī lâng tī-hia , 16 Góa chhe lâng tiàu hiah ê thâu-lâng ,  chiū-sī Í-lī-í-siā ,  A-lia̍t ,  Sī-má-ngá ,  Í-lī-ná-tan ,  Ngá-li̍p ,  Í-lī-ná-tan ,  Ná-tan ,  Sat-ka-lī-a ,  Bí-su-lân ;  koh tiàu kàu-oân Iok-ngá-li̍p kap Í-lī-ná-tan , 17 Góa chhe in khì Ka-se-húi-ngá ê só͘-chāi ,  kìⁿ hit ê thâu-lâng E̍k-to ,  koh kā in kóng ,  in tī ka-se-húi-ngá ê só͘-chāi tio̍h tùi E̍k-to kap i ê hiaⁿ-tī Nî-thê-lêng kóng sím-mi̍h ōe ,  kah in ūi lán Siōng-tè ê tiān tòa chhe-ēng ê lâng lâi , 18 Tit-tio̍h lán ê Siōng-tè si-un ê chhiú pang-chān goán ,  in tī Í-sek-lia̍t ê cheng-sun ,  Lī-bī ê sun ,  Boa̍t-lī ê hō͘-è tiong ,  tòa chi̍t-ê thong-ta̍t ê lâng lâi ;  koh ū Sī-lī-pí kap i hiah ê kiáⁿ ,  kap i ê hiaⁿ-tī ,  kiōng cha̍p-poeh lâng , 19 Koh ū Hap-sa-pí-ngá ;  kap i ê ,  ū Bí-la̍h-lī ê hō͘-è ,  Iâ-su-a ,  kap i ê hiaⁿ-tī ,  kap in ê kiáⁿ ,  kiōng jī-cha̍p lâng , 20 Koh tòa Nî-thê-lêng lâng lâi ,  chiū-sī chêng Tāi-pi̍t kap chiah ê siú-léng só͘ phài-chòe Lī-bī lâng ê chhe-ēng-ê ,  kiōng nn̄g-pah jī-cha̍p ê Nî-thê-lêng ;  in ê miâ lóng ū teng-kì , 21 Hit-sî goán tī A-hap-óa ê hô-piⁿ soan-pò͘ kìm-chia̍h ,  thang hō͘ goán tī lán ê Siōng-tè ê bīn-chêng ka-kī khiam-pi ,  kiû I hō͘ goán kap goán ê gín-ná ,  kap it-chhè só͘-ū-ê ,  lóng tit-tio̍h pîⁿ-tháⁿ ê lō͘ , 22 In-ūi kiû ông poah chi̍t-tūi pō͘-peng bé-peng ,  pang-chān goán tī lō͘--nih tí-tng tùi-te̍k ,  góa lia̍h-chòe kiàn-siàu ;  in-ūi goán bat tùi ông kóng ,  Goán ê Siōng-tè ê chhiú pó-hō͘ it-chhè kiû I ê lâng ;  to̍k-to̍k I ê lêng-le̍k kap siū-khì ,  kong-kek it-chhè khì-sak I ê lâng , 23 Só͘-í goán ūi-tio̍h án-ni kìm-chia̍h ,  kiû goán ê Siōng-tè ;  I chiū thiaⁿ goán , 24 Tùi án-ni góa hun-phài chè-si ê thâu-lâng cha̍p-jī-ê ,  chiū-sī Sī-lī-pí ,  Hap-sa-pí-ngá ,  kap in ê hiaⁿ-tī cha̍p-lâng , 25 Góa chiū chiong lán Siōng-tè tiān ê lé-mi̍h  ,  chiū-sī kim gûn kap hiah ê khì-kū ,  sī ông kap i ê bô͘-sū ,  i ê siú-léng ,  kap tī-hia ê Í-sek-lia̍t chèng-lâng só͘ hiàn-ê ,  lóng phêng lâi kau-hù in , 26 Góa chiū phêng lâi kau tī in ê chhiú ,  ū gûn la̍k-pah[+gō͘-cha̍p] tha-liân-tek ,  gûn-khì tāng chi̍t-pah tha-liân-tek ;  kim chi̍t-pah tha-liân-tek ; 27 kim-óaⁿ jī-cha̍p tè ,  tāng chi̍t-chheng ta̍t-lī-khek ;  kim-nà-nà hó ê tâng-khì nn̄g-tè ,  pó-kùi chhin-chhiūⁿ kim , 28 Góa tùi in kóng ,  Lín chòe-sèng kui Iâ-hô-hoa ,  chiah ê khì-kū iā sī sèng ,  hiah ê kim-gûn sī kam-sim hiàn hō͘ Iâ-hô-hoa lín lia̍t-chó͘ ê Siōng-tè--ê , 29 Lín tio̍h kín-sīn kò͘-siú ,  ti̍t-kàu lín tī Iâ-lō͘-sat-léng Iâ-hô-hoa tiān ê pâng-lāi ,  tī chè-si ê thâu-lâng kap Lī-bī lâng ,  í-ki̍p Í-sek-lia̍t hiah ê cho̍k-tiúⁿ ê bīn-chêng phêng i , 30 Tùi án-ni chè-si Lī-bī lâng siu kim-gûn kap khì-kū ,  chiàu in ê khin-tāng ,  beh tòa kàu Iâ-lō͘-sat-léng lán Siōng-tè ê tiān , 31 Chiaⁿ ge̍h cha̍p-jī ji̍t ,  goán lī-khui A-hap-óa ê hô-piⁿ ,  beh khì Iâ-lō͘-sat-léng ;  lán ê Siōng-tè ê chhiú pó-hō͘ goán ,  kiù goán thoat-lī tùi-te̍k ,  kap bâi-ho̍k tī lō͘--nih ê lâng ê chhiú , 32 Goán kàu Iâ-lō͘-sat-léng ,  tiàm hia saⁿ-ji̍t , 33 Kàu tē-sì ji̍t ,  tī lán Siōng-tè ê tiān ,  phêng hiah ê kim gûn kap khì-kū ,  kau tī chè-si O͘-lī-a ê kiáⁿ Bí-lī-boa̍t ê chhiú ;  kap i ê ,  ū Hui-nî-hap ê kiáⁿ Í-lī-a-sat ;  koh kap in ê ,  ū Lī-bī lâng Iâ-su-a ê kiáⁿ Iok-sat-poa̍t ,  kap Pin-lōe ê kiáⁿ Lô-a-tí , 34 It-chhè chiàu in ê siàu-gia̍h ,  chiàu in ê khin-tāng kau i ;  tng-sî iā kì in ê khin-tāng , 35 Siū-lia̍h ê lâng tùi siū-lia̍h ê tiong-kan tò-lâi ê ,  hiàn sio-chè hō͘ Í-sek-lia̍t ê Siōng-tè ,  chiū-sī ūi Í-sek-lia̍t chèng-lâng hiàn gû-káng cha̍p-jī chiah ,  mî-iûⁿ-káng káu-cha̍p-la̍k chiah ,  mî-iûⁿ-á chhit-cha̍p-chhit chiah ;  koh hiàn soaⁿ-iûⁿ-káng cha̍p-jī chiah chòe sio̍k-chōe ê chè ,  Chiah-ê lóng sī chòe sio-chè hiàn-hō͘ Iâ-hô-hoa ê , 36 In chiong ông ê jū-chí kau hō͘ ông ê jîn-sîn ,  kap tī Hô-gōa hiah ê chóng-tok ;  in chiū pang-chān peh-sìⁿ kap Siōng-tè ê tiān , 
