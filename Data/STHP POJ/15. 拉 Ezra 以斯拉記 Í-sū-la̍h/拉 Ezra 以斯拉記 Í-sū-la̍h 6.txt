1 Tùi án-ni Tāi-lī-o͘ ông chhut-lēng ,  lâng chiū khì chhē tián-chheh ê hú-khò͘ ,  chiū-sī tī Pa-pí-lûn khǹg pó-mi̍h ê só͘-chāi , 2 Tī A-má-tha ,  Má-tāi séng ê kiong-lāi ,  chhē-tio̍h chi̍t-pún ,  hí(**hit) lāi-bīn kì-chài kóng , 3 Kó͘-lia̍t ông goân--nî ,  Kó͘-lia̍t ông chhut-lēng ,  lūn tī Iâ-lō͘-sat-léng Siōng-tè ê tiān ,  kóng ,  Tio̍h khí chit keng tiān chòe hiàn-chè ê só͘-chāi ,  hē i ê tōe-ki kian-kò͘ ,  tiān koâiⁿ la̍k-cha̍p tiú ,  khoah la̍k-cha̍p tiú ; 4 ēng tōa-chio̍h saⁿ-ûn ,  sin ê chhâ chi̍t-ûn ;  keng-hùi tio̍h khai ông-ke ê , 5 Koh Siōng-tè tiān-lāi kim gûn ê khì-kū ,  chiū-sī Nî-pò͘-kah-nî-sat tùi Iâ-lō͘-sat-léng ê tiān-lāi the̍h-chhut--lâi tòa khì Pa-pí-lûn ê ,  tio̍h koh hêng i ,  tòa kàu Iâ-lō͘-sat-léng ê tiān ;  kok chiàu goân-ūi hē tī Siōng-tè ê tiān , 6 Taⁿ tī Hô-gōa ê chóng-tok Ta̍t-nái ,  kap Sī-tha-pho-su-nái kap lín ê tâng-phōaⁿ ,  chiū-sī tiàm-tī Hô-gōa ê A-hoat-sat-ka lâng ,  lín tio̍h lī-khui in ; 7 m̄-thang chó͘-chí khí Siōng-tè tiān ê kang ,  chhut-chāi Iû-tāi ê chóng-tok ,  kap Iû-tāi ê tiúⁿ-ló ,  tī goân-ūi khí Siōng-tè chit keng tiān , 8 Góa koh kàng-chí lín tio̍h cháiⁿ-iūⁿ kiâⁿ tī Iû-tāi ê tiúⁿ-ló ,  pang-chān in khí chit-keng Siōng-tè ê tiān ,  chiū-sī tio̍h tùi Hô-gōa ê hiòng-sè-tiong thiu-chhut ông ê gûn-hāng ,  kín hō͘ hiah ê lâng chòe keng-hùi ,  bián-tit tam-koh , 9 In só͘ tio̍h ēng ê gû-káng-á ,  mî-iûⁿ-káng ,  mî-iûⁿ-á ,  chòe sio-chè hiàn-hō͘ thiⁿ-téng ê Siōng-tè ,  í-ki̍p sió-be̍h ,  iâm ,  chiú ,  iû ,  lóng chiàu Iâ-lō͘-sat-léng ê chè-si só͘ kóng ê ,  ta̍k-ji̍t hō͘ i ,  m̄-thang sit-gō͘ ; 10 thang hō͘ in hiàn phang-phang ê chè-sū hō͘ thiⁿ-téng ê Siōng-tè ;  koh ūi ông kap ông hiah ê kiáⁿ ê oa̍h-miā lâi kî-tó , 11 Góa koh kàng-chí ,  nā ū lâng kóe-ōaⁿ chit ê bēng-lēng ,  chiū beh tùi i ê chhù thiah chi̍t-ki îⁿ-á ,  lâi kú-khí hit-lâng tiàu i tī hit téng-bīn ,  hō͘ i ê chhù ūi-tio̍h án-ni chòe chhè-tî , 12 Nā ū ông kap peh-sìⁿ khí-chhiú kóe-ōaⁿ chit ê bēng-lēng ,  húi-hoāi tī Iâ-lō͘-sat-léng chit keng Siōng-tè ê tiān ,  goān an-tì I ê miâ tī-hia ê Siōng-tè bia̍t-bô in ,  Góa Tāi-lī-o͘ chhut chit ê bēng-lēng ,  tio̍h kín-kín kiâⁿ i , 13 Tùi án-ni Hô-gōa ê chóng-tok Ta̍t-nái ,  kap Sī-tha-pho-su-nái ,  kap in ê tâng-phōaⁿ ,  in-ūi Tāi-lī-o͘ ông só͘ chhut ê lēng ,  chiū kín-kín kiâⁿ i , 14 Iû-tāi ê tiúⁿ-ló in-ūi sian-ti Hap-kai kap E̍k-to ê sun Sat-ka-lī-a ê sian-ti ōe ,  chiū khí-chō lâi heng-thong ,  In chun-thàn Í-sek-lia̍t Siōng-tè ê bēng-lēng ,  kap Kó͘-lia̍t ,  Tāi-lī-o͘ ,  kap Pho-su ông A-ta̍t-siat-se ê siōng-jū ,  khí-chō oân-kang , 15 Tng Tāi-lī-o͘ ông chē-ūi tē-la̍k nî ,  A-ta̍t ge̍h chhoe-saⁿ ji̍t ,  chit ê tiān chiū khí hó , 16 Í-sek-lia̍t lâng ,  chè-si ,  kap Lī-bī lâng ,  kap kî-û siū-lia̍h tò-lâi ê lâng ,  lóng hoaⁿ-hoaⁿ hí-hí kiâⁿ hōng-hiàn Siōng-tè tiān ê lé , 17 Kiâⁿ hōng-hiàn Siōng-tè tiān ê lé ,  chiū hiàn gû-káng chi̍t-pah chiah ,  mî-iûⁿ-káng nn̄g-pah chiah ,  mî-iûⁿ-á sì-pah chiah ,  Koh chiàu Í-sek-lia̍t chi-phài ê siàu-gia̍h ,  hiàn soaⁿ-iûⁿ-káng cha̍p-jī chiah ;  ūi Í-sek-lia̍t chèng-lâng chòe sio̍k-chōe-chè , 18 Chiū phài chè-si chiàu i ê pan-lia̍t ,  Lī-bī lâng chiàu i ê chhù-sū ,  ho̍k-sāi tiàm tī Iâ-lō͘-sat-léng ê Siōng-tè ,  sī chiàu Mô͘-se ê chheh só͘ kì ê , 19 Chiaⁿ-ge̍h cha̍p-sì ji̍t ,  siū-lia̍h tò-lâi ê peh-sìⁿ siú pôaⁿ-kè-choeh , 20 Chè-si kap Lī-bī lâng saⁿ-tâng chheng-khì ka-kī ;  in lóng chheng-khì ;  koh ūi-tio̍h siū-lia̍h tò-lâi ê lâng ,  kap in ê hiaⁿ-tī hiah ê chè-si ,  iā ūi ka-kī thâi pôaⁿ-kè-choeh ê iûⁿ-á , 21 Tùi siū-lia̍h tò-lâi ê Í-sek-lia̍t lâng ,  kap ka-kī hun-piat lī-khui chit só͘-chāi gōa-pang lâng ê ù-òe ,  lâi kui-óa in ,  lâi chhē Iâ-hô-hoa Í-sek-lia̍t ê Siōng-tè ê ,  lóng chia̍h i ; 22 hoaⁿ-hoaⁿ hí-hí siú tû-kàⁿ-choeh chhit-ji̍t kú ;  in-ūi Iâ-hô-hoa hō͘ in hoaⁿ-hí ,  koh hō͘ A-su̍t ông ê sim oa̍t-tńg ǹg in ,  lâi kian-kò͘ in ê chhiú ,  chòe Siōng-tè tiān ê kang ,  chiū-sī Í-sek-lia̍t ê Siōng-tè , 
