1 Taⁿ goán só͘ kóng kî-tiong tē it iàu-kín ê ,  chiū-sī lán ū chhin-chhiūⁿ chit hō ê chè-si-thâu ,  í-keng chē tī thiⁿ-téng tōa ui-giâm ê pó-chō ê tōa pêng , 2 I chòe sèng-só͘ kap chin ê hōe-bō͘ ê chhe-ēng ,  chit ê hōe-bō͘ sī Chú só͘ siat ê ,  m̄ sī lâng só͘ siat ê , 3 Hoān-nā chè-si-thâu lóng ūi-tio̍h hiàn lé-mi̍h kap chè-sū lâi siat-li̍p: só͘-í chit ê chè-si-thâu ia̍h tek-khak tio̍h ū só͘ hiàn , 4 Siat-sú I tī tōe-ni̍h ,  chiū bô chòe chè-si ,  in-ūi í-keng ū chiàu lu̍t-hoat teh hiàn lé-mi̍h ê ; 5 in só͘ ēng lâi ho̍k-sāi ê ,  chiū-sī thiⁿ-ni̍h ê mi̍h ê siōng kap iáⁿ ;  chhin-chhiūⁿ Mô͘-se beh chō hōe-bō͘ ê sî ,  siū-tio̍h bēng-lēng ,  kóng ,  Lí tio̍h kín-sīn ,  chiàu tī soaⁿ-téng só͘ chí-sī lí ê khoán-sit ,  lâi chō ta̍k hāng mi̍h , 6 Taⁿ Iâ-so͘ í-keng tit-tio̍h khah chun-kùi ê chit ,  sī I chòe koh khah hó ê iok ê tiong-pó ,  chiū-sī ēng koh khah hó ê èng-ún lâi siat-li̍p ê , 7 In-ūi thâu chi̍t ê iok nā bô thang hiâm ,  chiū bô siūⁿ beh li̍p tē jī ê iok , 8 In-ūi ū hiâm in ,  chiū kóng , 	Chú kóng ,  Lí khòaⁿ ,  sî-ji̍t beh kàu , 	Góa beh kap Í-sek-lia̍t ke ,  í-ki̍p Iû-tāi ke ,  sêng-li̍p sin ê iok ; 9 M̄ sī chiàu góa kap in lia̍t-chó͘ só͘ li̍p ê iok , 	Chiū-sī tī khan in ê chhiú ,  chhōa in chhut Ai-ki̍p tōe ê sî ,  só͘ li̍p ê ; 	In-ūi in bô siông-siông siú góa ê iok , 	Góa iā bô khòaⁿ-kò͘ in: che sī Chú só͘ kóng ê , 10 Chú koh kóng ,  Chiah ê ji̍t liáu-āu , 	Góa kap Í-sek-lia̍t ke só͘ beh li̍p ê iok sī chit-ê , 	Chiū-sī góa beh chiong góa ê lu̍t-hoat hē tī in ê thâu-náu , 	Khek tī in ê sim: Góa beh chòe in ê Siōng-tè , 	In beh chòe góa ê peh-sìⁿ:11 In ta̍k lâng chiong-lâi bô kà-sī in pún siâⁿ ê peh-sìⁿ , 	Kap in ta̍k lâng ê hiaⁿ-tī ,  kóng ,  Lí tio̍h bat Chú:	In-ūi tùi sòe kàu tōa ,  in lóng beh bat góa , 12 In-ūi góa beh lîn-bín in ê put-gī , 	Bô koh kì-liām in ê chōe-ok , 13 Kì-jiân ū kóng sin-ê ,  chiū-sī hō͘ chêng ê iok chòe kū ,  Hoān-nā kū lâi soe-thè ê chiū-sī chiong-kūn bô-khì , 
