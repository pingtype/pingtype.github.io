1 Í-keng ū chòe kan-chèng ê kàu hiah chōe ,  chhin-chhiūⁿ hûn ûi lán ,  chiū tio̍h pàng-hē ta̍k hō ê tāng tàⁿ ,  kap khoài-khoài tîⁿ-pòaⁿ lán ê chōe ,  ēng thun-lún lâi cháu só͘ an-pâi tī lán thâu-chêng ê lō͘-chām , 2 tio̍h chù-sîn khòaⁿ Iâ-so͘ ,  chiū-sī chòe sìn ê goân-thâu kap chhiâⁿ-bé ê ,  I ūi-tio̍h só͘ an-pâi tī I thâu-chêng ê khoài-lo̍k ,  chiū bô iàu-kín lêng-jio̍k ,  jím-siū si̍p-jī-kè ,  taⁿ chē tī Siōng-tè pó-chō ê tōa pêng , 3 I thun-lún pháiⁿ lâng chhin-chhiūⁿ án-ni hêng-ge̍k I ,  lín tio̍h siūⁿ I ,  bián-tit lín ê sim sit-chì lâi ià-siān , 4 Lín kap chōe-ok saⁿ tùi-te̍k ,  iáu-bē bat tí-tng kàu lâu huih ; 5 koh lín bōe kì-tit hit-ê ēng lí-khì khǹg lín chhin-chhiūⁿ khǹg kiáⁿ ê ōe ,  kóng , 	Góa ê kiáⁿ ah ,  Chú ê kéng-kài bo̍h-tit khòaⁿ-khin , 	Hō͘ I chek-pī ,  bo̍h-tit sit-chì ; 6 In-ūi Chú só͘ thiàⁿ ê ,  chiū kéng-kài i ; 	Koh hoān só͘ chiap-la̍p ê kiáⁿ ,  chiū ēng piⁿ phah i ,  "7 Lín teh thun-lún ,  sī chòe kéng-kài ê lō͘-ēng ;  Siōng-tè khoán-thāi lín chhin-chhiūⁿ kiáⁿ ;  thái-thó ū kiáⁿ bô hō͘ lāu-pē kéng-kài ah?8 Chèng kiáⁿ só͘ ū hūn ê kéng-kài lín nā bô siū-tio̍h ;  chiū-sī thau-siⁿ-ê ,  m̄ sī kiáⁿ , 9 Koh lán bat ū jio̍k-thé ê pē kéng-kài lán ,  lán siōng-chhiáⁿ kèng-ùi i ;  hô-hòng lán ê sîn ê Pē ,  kiám m̄ koh khah tio̍h hâng-ho̍k I ,  lâi tit-tio̍h oa̍h mah?10 In-ūi hiah-ê sī chiām-sî chhut-chāi ka-kī ê ì-sù lâi kéng-kài lán ;  to̍k-to̍k chit-ê sī ūi-tio̍h lán ê lī-ek ,  hō͘ lán ū hūn tī I ê sèng-kiat , 11 Kìⁿ-nā kéng-kài ê sū ,  tī tng-sî chiàu-khòaⁿ m̄ sī hoaⁿ-hí ,  sī iu-būn ;  nā-sī āu-lâi ,  chiū tī hiah-ê tùi kéng-kài lâi liān-ta̍t ê lâng ,  kiat pêng-an ê ké-chí ,  chiū-sī gī ê ké-chí , 12 Só͘-í kha sng chhiú nńg ê ,  lín tio̍h hō͘ i ióng-kiāⁿ ; 13 ūi-tio̍h lín ê kha pī-pān ti̍t-ti̍t ê lō͘ ,  bián-tit pái-kha ê lâng oai-chhoa̍h ,  hoán-tńg hō͘ i tit-tio̍h i-hó , 14 Tio̍h tì-ì kap chèng lâng hô-bo̍k ,  í-ki̍p chiâⁿ-sèng ,  in-ūi nā m̄ sī sèng bô lâng ōe kìⁿ-tio̍h Chú ; 15 ia̍h tio̍h kín-sīn ,  kiaⁿ-liáu ū lâng sit-lo̍h Siōng-tè ê un ;  kiaⁿ-liáu ū khó͘ ê kun hoat-siⁿ lâi kiáu-jiáu lín ,  tì-kàu chōe-chōe lâng bak lâ-sâm ; 16 kiaⁿ-liáu ū îm-loān ê ,  á-sī tîm-le̍k sè-chêng ê ,  chhin-chhiūⁿ Í-sò ;  i in-ūi chi̍t tǹg chia̍h bōe tōa kiáⁿ ê gia̍p , 17 In-ūi lín chai ,  i āu-lâi ài sêng-chiap chiok-hok ê sî ,  ū tú-tio̍h khì-sak ,  in-ūi i chhē bô hoán-hóe ê tōe-pō͘ ,  sui-jiân lâu ba̍k-sái pek-chhiat kiû ,  ia̍h bōe tit-tio̍h , 18 Taⁿ lín só͘ kàu ê m̄ sī ōe bong-tit ū hé-iām ê soaⁿ ,  kap ba̍t hûn ,  o͘-àm ,  tōa hong , 19 hō-thâu ê im ,  giân-gú ê siaⁿ ;  thiaⁿ-kìⁿ ê lâng kiû bo̍h-tit koh kap in kóng ; 20 in-ūi só͘ bēng-lēng ê ,  in tng bōe tiâu ,  sī kóng ,  Chiū nā cháu-siù óa-tio̍h soaⁿ ,  iā tio̍h ēng chio̍h-thâu tìm sí ; 21 koh só͘ khòaⁿ-kìⁿ ke̍k-kî thang kiaⁿ ,  tì-kàu Mô͘-se kóng ,  Góa put-chí kiaⁿ kàu ngia̍uh-ngia̍uh-chhoah ; 22 to̍k-to̍k lín só͘ kàu ê chiū-sī Sûn-soaⁿ ,  chin-oa̍h Siōng-tè ê siâⁿ ,  thiⁿ-téng ê Iâ-lō͘-sat-léng ,  bān-bān ê thiⁿ-sài , 23 hiah ê ū miâ kì tī thiⁿ-ni̍h ê tōa kiáⁿ ê chū-hōe kap kong-hōe ,  sím-phòaⁿ chèng lâng ê Siōng-tè ,  tit-tio̍h chiâu-chn̂g ê gī lâng ê lêng-hûn , 24 sin-iok ê tiong-pó Iâ-so͘ ,  kap só͘ hiù ê huih ,  chit ê huih só͘ kóng ê pí A-pek khah hó , 25 Kín-sīn bo̍h-tit kū-choa̍t tùi lín kóng ê ,  In-ūi tī tōe-ni̍h lâi thoân bēng-lēng ê ,  nā kū-choa̍t i ,  siōng-chhiáⁿ bōe-ōe tô-siám ,  hô-hòng lán ûi-pōe tùi thiⁿ thoân bēng-lēng ê ah?26 Tong-sî I ê siaⁿ hō͘ tōe tín-tāng ;  nā-sī taⁿ ū èng-ún kóng ,  Iáu ū chi̍t pái góa m̄ nā hō͘ tōe iô-choah ,  ia̍h beh hō͘ thiⁿ iô-choah , 27 Só͘ kóng ,  Iáu ū chi̍t pái ,  sī chí-bêng siū tín-tāng ê mi̍h ,  chiū-sī siū-chō ê mi̍h ,  beh tú-tio̍h chhian-sóa ,  hō͘ hiah ê bô siū tín-tāng ê tn̂g-tn̂g tī-teh , 28 Só͘-í lán tit-tio̍h bōe-ōe tín-tāng ê kok ,  tio̍h ū un-hūi ,  thang ēng khiân-sêng kèng-ùi lâi ho̍k-sāi hō͘ Siōng-tè hoaⁿ-hí ; 29 in-ūi lán ê Siōng-tè chiū-sī iām-iām ê hé , 
