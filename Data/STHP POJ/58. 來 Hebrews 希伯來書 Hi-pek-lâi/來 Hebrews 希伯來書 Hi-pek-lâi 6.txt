1 Só͘-í Ki-tok tō-lí ê chho͘-ha̍k ,  lán chhiáⁿ pàng-hē teh ,  lâi tì-ì chìn-pō͘ kàu oân-choân ;  bián koh hē tōe-ki ,  chiū-sī hoán-hóe lâi thoat-lī chiah ê sí-sí ê só͘ kiâⁿ ,  kap sìn Siōng-tè ,  chiah ê sóe ê lé-sò͘ , 2 í-ki̍p hōaⁿ chhiú ,  sí lâng koh-oa̍h ,  kap éng-oán ê sím-phòaⁿ ,  chiah ê kàu-hùn , 3 Siōng-tè nā chún ,  goán chiū beh án-ni kiâⁿ , 4 In-ūi lâng í-keng bat tit-tio̍h kng chiò ,  siū-tio̍h thiⁿ-ni̍h ê un-sù ,  ū hūn tī Sèng Sîn , 5 koh siū-tio̍h Siōng-tè ê hó ōe ,  kap teh lâi ê sè-kài chiah ê koân-lêng , 6 āu-lâi pōe-poān ,  chiū bōe-ōe hō͘ in koh ōaⁿ-sin lâi hoán-hóe ;  in-ūi in ka-kī koh tèng Siōng-tè ê Kiáⁿ tī si̍p-jī-kè ,  lâi hián-bêng lêng-jio̍k I , 7 In-ūi thó͘-tōe chia̍h-tio̍h ta̍uh-ta̍uh lo̍h ê hō͘-chúi ,  lâi siⁿ chhài-soe ,  ha̍p choh-sit lâng ê lō͘-ēng ,  chiū tit-tio̍h Siōng-tè sù hok ; 8 nā-sī siⁿ chháu-chhì kap chi̍t-lê ,  chiū siū khì-sak ,  kūn tī siū chiù-chó͘ ,  i ê kiat-kio̍k chiū-sī sio-lio-khì , 9 Só͘ thiàⁿ ê hiaⁿ-tī ah! goán sui-bóng án-ni kóng ,  nā-sī chhim sìn lín ta̍k hāng khah-iâⁿ che ,  koh sio̍k tī tit kiù ; 10 in-ūi Siōng-tè m̄ sī bô kong-tō ,  lâi bōe kì-tit lín ê kang ,  kap lín ūi-tio̍h I ê miâ só͘ hián-bêng ê jîn-ài ,  in-ūi lín pêng-sò͘ ho̍k-sāi chiah ê sèng-tô͘ ,  kàu taⁿ ia̍h ho̍k-sāi in , 11 Góa ài lín ta̍k lâng iû-goân hián-chhut chit hō ê un-khûn ,  hō͘ lín ê ǹg-bāng móa-chiok kàu lō͘-bé:12 hō͘ lín bô tì-kàu pîn-tōaⁿ ,  chiū-sī o̍h hiah ê tùi sìn kap thun-lún lâi sêng-chiap chiah ê èng-ún ê lâng , 13 Taⁿ Siōng-tè èng-ún A-pek-la̍h-hán ê sî ,  in-ūi bô khah tōa ê thang kí lâi chiù-chōa ,  chiū kí pún-sin lâi chiù-chōa kóng , 14 Góa sù-hok beh sù-hok lí ,  ke-thiⁿ beh ke-thiⁿ lí ê hō͘-è , 15 Chhin-chhiūⁿ án-ni ,  A-pek-la̍h-hán gâu thun-lún ,  chiū tit-tio̍h só͘ èng-ún ê , 16 In-ūi lâng sī kí khah tōa ê lâi chiù-chōa ;  ia̍h ēng chiù-chōa chòe saⁿ-chiⁿ ê kiat-bé ,  lâi koat-tiāⁿ i , 17 Án-ni ,  Siōng-tè ài beh kek-gōa hián-bêng I ê chí-ì bōe î-e̍k ,  hō͘ hiah ê sêng-chiap èng-ún ê lâng chai ,  chiah ēng chiù-chōa lâi chòe chèng-kìⁿ:18 beh tùi nn̄g hāng bōe î-e̍k ê sū ,  Siōng-tè só͘ bōe-ōe pe̍h-chha̍t ê ,  hō͘ lán ū tōa-tōa ê an-ùi ,  chiū-sī lán í-keng tô-pī lâi khîⁿ só͘ hē tī thâu-chêng ê ǹg-bāng ; 19 lán ūi chit ê ǹg-bāng ,  chhin-chhiūⁿ lêng-hûn ê tiàⁿ ,  pha tī tiùⁿ-lî lāi ,  kian-kò͘ bô î-sóa ; 20 Iâ-so͘ chòe sian-hong ,  í-keng ūi-tio̍h lán ji̍p khì hia ,  chiâⁿ-chòe éng-oán ê Chè-si-tiúⁿ ,  chiàu Be̍k-ki-sé-tek ê pan-lia̍t , 
