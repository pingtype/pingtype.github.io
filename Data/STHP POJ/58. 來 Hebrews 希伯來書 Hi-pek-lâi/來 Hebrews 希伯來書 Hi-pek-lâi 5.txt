1 In-ūi tùi lâng ê tiong-kan só͘ kéng ê chè-si-thâu lóng sī ūi-tio̍h lâng ,  tī koan-hē Siōng-tè ê sū ,  lâi siat-li̍p ,  thang ūi-tio̍h chōe-kòa hiàn lé-mi̍h kap chè-sū , 2 I kì-jiân hō͘ nńg-chiáⁿ só͘ ûi-khùn ,  chiah ōe thé-liōng m̄ chai-iáⁿ kap sit-bê ê lâng ; 3 só͘-í i eng-kai in-ūi pún-sin ,  chhin-chhiūⁿ in-ūi peh-sìⁿ ,  ūi-tio̍h chōe lâi hiàn-chè , 4 Koh chit ê chun-kùi ,  m̄ sī lâng ka-kī chhú ,  chí ū hō͘ Siōng-tè tiàu ê ,  chhin-chhiūⁿ A-lûn chi̍t iūⁿ , 5 Chhin-chhiūⁿ án-ni ,  Ki-tok ia̍h m̄ sī ka-kī chun chòe chè-si-thâu ,  chiū-sī hit-ê tùi I kóng , 	Lí chiū-sī góa ê Kiáⁿ ,  Góa kin-á-ji̍t siⁿ lín ê , 6 Tī pa̍t ūi ia̍h kóng , 	Lí éng-oán chòe chè-si , 	Chiàu Be̍k-ki-sé-tek ê pan-lia̍t , 7 Ki-tok tī I tiàm jio̍k-thé ê ji̍t ,  ēng chhut-la̍t âu-kiò ,  koh lâu ba̍k-sái ,  hiàn kî-tó khún-kiû hō͘ hit ê ōe kiù I chhut sí ê ,  koh in-ūi I ê kèng-khiân tit-tio̍h thiaⁿ-kìⁿ , 8 sui-jiân chòe Kiáⁿ ,  ia̍h tùi só͘ siū chiah ê khó͘-lān lâi o̍h sūn-ho̍k ; 9 í-keng chiâⁿ-chòe oân-choân ,  chiū chòe hoān-nā sūn-ho̍k I ê lâng éng-oán chín-kiû ê kun-goân ; 10 hō͘ Siōng-tè chheng I chòe chè-si-thâu ,  chiàu Be̍k-ki-sé-tek ê pan-lia̍t , 11 Lūn-kàu chit-ê ,  goán ū chōe-chōe ōe ài kóng ,  m̄ kú oh-tit kóe-bêng ,  in-ūi lín hī-khang tūn ê iân-kò͘ , 12 In-ūi lūn-kàu sî ê kú ,  lín tio̍h ka-kī chòe sian-siⁿ ,  nā-sī iáu khiàm-ēng lâng chiong Siōng-tè ê ōe chiah ê siáu-ha̍k ê khí-thâu kà lín ;  koh chiâⁿ-chòe khiàm-ēng lin ,  bô khiàm-ēng ngó͘-kok , 13 Hoān-nā chia̍h lin ê ,  bô láu-liān gī ê tō-lí ;  in-ūi i sī eⁿ-á , 14 To̍k-to̍k tióng-sêng ê lâng chia̍h ngó͘-kok ,  in ê sim-khiàu tùi liān-si̍p lâi liān-ta̍t ,  kàu ōe hun-piat hó pháiⁿ , 
