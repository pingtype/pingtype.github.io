1 Só͘-í ū ji̍p I ê an-hioh ê èng-ún lâu-teh hō͘ lán ,  chiū tio̍h kiaⁿ-hiâⁿ ,  kiaⁿ-kìⁿ lín tiong-kan kiám-chhái ū lâng chhin-chhiūⁿ tit bô tio̍h , 2 In-ūi hok-im ū thoân hō͘ lán ,  chhin-chhiūⁿ thoân hō͘ in ,  chóng-sī só͘ thiaⁿ ê ōe bô lī-ek in ,  in-ūi thiaⁿ ê lâng bô ēng sìn kap tō-lí saⁿ-ha̍p , 3 In-ūi lán í-keng sìn ê ,  sī ji̍p chit ê an-hioh ;  chiàu I só͘ kóng , 	Góa chiū tī siū-khì tiong chiù-chōa kóng , 	In toàn-toàn bōe tit thang ji̍p góa ê an-hioh ; kî-si̍t chiah ê kang ,  tùi chhòng-sè-kan í-lâi ,  í-keng chiâⁿ lah , 4 In-ūi lūn-kàu tē chhit ji̍t ,  tī bó͘ só͘-chāi ū án-ni kóng ,  Siōng-tè tī tē chhit ji̍t bêng-pe̍k I lóng-chóng ê kang lâi an-hioh ; 5 ia̍h tī chit só͘-chāi koh kóng , 	In toàn-toàn bōe tit-thang ji̍p góa ê an-hioh , 6 Só͘-í chit ê an-hioh iáu teh thèng-hāu ū lâng ji̍p ,  nā-sī hiah ê tāi-seng tit-tio̍h hok-im ê ,  in-ūi m̄ sìn-thàn ,  chiah bô ji̍p ; 7 le̍k-kè chōe-chōe nî ,  tī Tāi-pi̍t ê chheh-lāi ,  I koh tēng chi̍t ji̍t ,  kóng ,  Kin-á-ji̍t ,  chhin-chhiūⁿ téng-bīn só͘ kóng , 	Kin-á-ji̍t lín nā thiaⁿ-kìⁿ I ê siaⁿ , 	Chiū m̄ thang kong-ngī lín ê sim , 8 In-ūi Iok-su-a nā bat ēng an-hioh siúⁿ-sù peh-sìⁿ ,  chiū āu-lâi tek-khak bô kóng-khí pa̍t ji̍t , 9 Tùi án-ni khòaⁿ ,  iáu ū an-hioh kā Siōng-tè ê peh-sìⁿ lâu-teh , 10 In-ūi ji̍p i ê an-hioh ê sī bêng-pe̍k i lóng-chóng ê kang lâi an-hioh , 11 chhin-chhiūⁿ Siōng-tè bêng-pe̍k I ê kang lâi an-hioh ,  Só͘-í lán tio̍h chīn-la̍t lâi ji̍p chit ê an-hioh ,  bián-tit ū lâng poa̍h-tó tī siāng hit iūⁿ ê m̄ sìn , 12 In-ūi Siōng-tè ê tō sī oa̍h ê ,  sī ū kong-hāu ê ,  pí it-chhè siang-bīn ê kiàm khah lāi ,  hoān-nā hûn kap sîn ,  kut-chat kap kut-chhé ,  bô m̄ chhì-ji̍p phòa-khui ,  sim-lāi chiah ê liām-thâu kap chú-ì ia̍h bô m̄ kàm-chhat , 13 Koh só͘ chhòng-chō ê ,  tī I ê bīn-chêng bô chi̍t hāng khàm-ba̍t: chiū-sī bān mi̍h hian-khui lō͘-chhut tī sím-phòaⁿ lán ê ê ba̍k-chêng , 14 Só͘-í lán í-keng ū tōa ê chè-si-thâu ,  Siōng-tè ê Kiáⁿ Iâ-so͘ ,  keng-kè hiah ê thiⁿ ,  chiū tio̍h chip-siú só͘ sêng-jīn ê , 15 In-ūi lán só͘ ū ê chè-si-thâu m̄ sī bōe-ōe thé-thiap lán lóng-chóng ê loán-jio̍k ;  chiū-sī hoān sū pîⁿ-pîⁿ ū siū chhì ,  nā-sī bô chōe , 16 Só͘-í lán tio̍h hó-táⁿ chiū-kūn un-tián ê chō-ūi ,  thang siū lîn-bín ,  iā tit-tio̍h un-tián ,  chòe ki̍p-sî ê pang-chān , 
