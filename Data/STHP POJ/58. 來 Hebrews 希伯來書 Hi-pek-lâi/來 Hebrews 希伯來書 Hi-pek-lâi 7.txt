1 In-ūi chit ê Be̍k-ki-sé-tek ,  chiū-sī Sat-léng ông ,  iā sī chì-koâiⁿ Siōng-tè ê chè-si ,  chá tú-tio̍h A-pek-la̍h-hán thâi-iâⁿ chiah ê ông tò-lâi ê sî ,  kā i chiok-hok ê , 2 A-pek-la̍h-hán ia̍h chiong it-chhè só͘ tit-tio̍h ê ,  thiu cha̍p hūn chi̍t hō͘ i (i ê miâ hoan-e̍k chiū-sī gī ê Ông ,  koh sī Sat-léng Ông ,  chiū-sī pêng-an Ông ; 3 i bô pē bô bú ,  bô sè-hē ,  bô sî-ji̍t ê khí-thâu ,  bô oa̍h-miā ê lō͘-bé ,  sī chhin-chhiūⁿ Siōng-tè ê Kiáⁿ) kú-tn̂g teh chòe chè-si , 4 Chhì-siūⁿ sian-chó͘ A-pek-la̍h-hán chiong só͘ tit-tio̍h siōng-téng ê mi̍h ,  thiu cha̍p hūn chi̍t hō͘ i ,  chiū hit lâng chun-kùi kàu cháiⁿ-iūⁿ , 5 Taⁿ Lī-bī ê kiáⁿ-sun tam-tng chè-si ê chit ê ,  sui-jiân kap peh-sìⁿ lóng sī A-pek-la̍h-hán ê hō͘-è ,  pîⁿ-pîⁿ sī hiaⁿ-tī ,  iáu-kú hōng bēng-lēng ,  chiàu lu̍t-hoat tùi peh-sìⁿ the̍h cha̍p hūn chi̍t ; 6 chóng-sī hit ê bô sio̍k Lī-bī ê sè-hē ê ,  bat tùi A-pek-la̍h-hán the̍h cha̍p hūn chi̍t ,  koh kā tit-tio̍h chiah ê èng-ún ê chiok-hok , 7 To̍k-to̍k sī-sòe hō͘ sī-tōa chiok-hok ,  che sī bô thang piān-pok , 8 Taⁿ tī chia the̍h cha̍p hūn chi̍t ê ,  lóng sī ōe sí ê lâng ;  nā-sī tī hia sī hit-ê ū siū kan-chèng kóng ,  i sī oa̍h ê , 9 Koh iā ōe kóng-tit ,  liân the̍h cha̍p hūn chi̍t ê Lī-bī iā bat chāi-tī A-pek-la̍h-hán lâi la̍p cha̍p hūn chi̍t ; 10 in-ūi Be̍k-ki-sé-tek tú-tio̍h A-pek-la̍h-hán ê sî ,  Lī-bī iáu-kú tī in chó͘ ê sin-khu , 11 Chá peh-sìⁿ siū lu̍t-hoat ,  sī tī Lī-bī cho̍k chè-si ê chit-jīm ē ;  nā tùi i ōe tit-tio̍h oân-choân ,  chiū mih-sái lēng-gōa koh heng-khí chi̍t ê chè-si ,  chiàu Be̍k-ki-sé-tek ê pan-lia̍t ,  bô kóng chiàu A-lûn ê pan-lia̍t ah?12 In-ūi chè-si ê chit í-keng kóe-ōaⁿ ,  chiū lu̍t-hoat ia̍h tek-khak tio̍h kóe-ōaⁿ , 13 In-ūi chiah ê ōe só͘ chí ê ,  sī sio̍k tī pa̍t ê chi-phài ,  in tiong-kan bē bat ū lâng kun-sûi tī chè-tôaⁿ , 14 Sī lán ê Chú bêng-bêng tùi Iû-tāi chhut ;  lūn chit ê chi-phài ,  Mô͘-se bē bat thê-khí chè-si ê chit , 15 Koh nā chiàu Be̍k-ki-sé-tek ê khoán-sit ,  ū heng-khí pa̍t ê chè-si ; 16 m̄ sī chiàu jio̍k-thé kài-bēng ê hoat lâi siat-li̍p ,  sī chiàu bōe húi-hoāi ê oa̍h-miā ê koân-lêng ,  chiū téng-bīn só͘ kóng ê lí chám-jiân khah bêng , 17 In-ūi ū kan-chèng I kóng , 	Lí éng-éng chòe chè-si , 	Chiàu Be̍k-ki-sé-tek ê pan-lia̍t , 18 In-ūi chêng ê kài-bēng hòe-bô ,  sī ūi-tio̍h i ê loán-jio̍k kap bô lī-ek , 19 (in-ūi lu̍t-hoat bô chòe chi̍t hāng kàu oân-choân) chiah siat-li̍p koh khah hó ê ǹg-bāng ,  chiū-sī lán só͘ tùi i lâi chhin-kūn Siōng-tè ê , 20 Koh in-ūi I m̄ sī bô tùi chiù-chōa lâi siat-li̍p ; 21 (in hiah-ê li̍p chòe chè-si bô tùi chiù-chōa ;  to̍k-to̍k chit-ê chiū tùi chiù-chōa ,  in-ūi siat-li̍p I ê ū kā I kóng , 	Chú chiù-chōa ,  bô thè-hóe , 	Lí éng-éng chòe chè-si:)22 Chhin-chhiūⁿ án-ni ,  Iâ-so͘ chòe koh khah hó ê iok ê pó-jīn , 23 Hiah ê chòe chè-si ê ,  in-ūi hō͘ sí chó͘-keh ,  bōe-ōe kú-tn̂g ,  só͘-í tio̍h chin chōe lâng ; 24 to̍k-to̍k chit-ê ,  in-ūi éng-éng tī-teh ,  ū bōe kóe-ōaⁿ ê chè-si chit , 25 Só͘-í hoān-nā tùi I chiū-kūn Siōng-tè ê lâng ,  I ōe kiù in kàu oân-choân ,  in-ūi I tn̂g-tn̂g oa̍h ,  lâi thòe in kî-kiû , 26 In-ūi chit hō ê chè-si-thâu ha̍p lán ê khiàm-ēng ;  I sī sèng ,  bô pháiⁿ ,  bô lâ-sâm ,  lī-khui chōe-jîn ,  chiâⁿ-chòe khah koâiⁿ chiah ê thiⁿ ; 27 I m̄ bián chhin-chhiūⁿ hiah ê chè-si-thâu ,  tio̍h ji̍t-ji̍t tāi-seng ūi-tio̍h ka-kī ê chōe ,  āu-lâi ūi-tio̍h peh-sìⁿ ê chōe ,  lâi hiàn-chè ;  in-ūi I hiàn pún-sin ,  chiū chòe chi̍t-ē chiâⁿ chit ê sū , 28 In-ūi lu̍t-hoat siat-li̍p nńg-chiáⁿ ê lâng chòe chè-si-thâu ;  to̍k-to̍k lu̍t-hoat āu chiù-chōa ê ōe siat-li̍p Kiáⁿ ,  éng-oán chòe oân-choân ê chè-si-thâu , 
