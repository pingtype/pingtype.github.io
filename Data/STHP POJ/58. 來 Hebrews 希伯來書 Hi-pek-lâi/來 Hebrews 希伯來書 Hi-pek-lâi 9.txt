1 Taⁿ hit ê chêng ê iok ia̍h ū ho̍k-sāi ê lé-gî ,  kap sio̍k sè-kan ê sèng-tiān , 2 In-ūi ū pī-pān hōe-bō͘ ,  thâu-chêng keng kiò-chòe Sèng-só͘ ;  hit lāi-bīn ū teng-tâi ,  kap kí-toh ,  kap pâi-lia̍t ê piáⁿ , 3 Tē jī ê tiùⁿ-lî āu koh ū hōe-bō͘ ,  kiò chòe Chì-sèng-só͘ ; 4 hia ū kim hiuⁿ-tôaⁿ ,  kap ka-nn̂g ê pau-kim ê iok-kūi ,  lāi-bīn ū khǹg má-ná ê kim-ô͘ ,  A-lûn puh-gê ê koáiⁿ-á ,  kap iok ê chio̍h-pi nn̄g tè ; 5 kūi-téng ū êng-kng ê ki-lō͘-peng ,  jia-khàm si-un-só͘ ;  chit kúi hāng taⁿ chhiáⁿ bián siông-sè kóng , 6 Chiah ê mi̍h í-keng chiâu-pī ,  chè-si siông-siông ji̍p thâu-chêng keng ê hōe-bō͘ ,  chīn chiah ê ho̍k-sāi ê sū ; 7 nā-sī tē jī keng ,  chí ū chè-si-thâu ta̍k nî chi̍t pái ka-kī ji̍p khì ,  bô chi̍t pái bô tòa huih ,  ūi-tio̍h pún-sin kap peh-sìⁿ ê chhò-gō͘ lâi hiàn ; 8 Sèng Sîn án-ni chí-bêng ,  chêng ê hōe-bō͘ iáu tī-teh ê sî ,  ji̍p chiah ê sèng-só͘ ê lō͘ iáu-bē hián-bêng ; 9 che sī beh chòe hiān-kim ê phì-jū ;  chiàu án-ni ū teh hiàn lé-mi̍h chè-sū ,  chiū-sī bōe-ōe hō͘ ho̍k-sāi ê lâng chiàu liông-sim lâi tit-tio̍h oân-choân ê ; 10 in-ūi hiah-ê (í-ki̍p lim-chia̍h kap ta̍k téng-hō ê sóe) put-kò sī chòe jio̍k-thé ê lé-gî ,  siat-li̍p lâi thèng-hāu kái-chèng ê sî , 11 Taⁿ Ki-tok í-keng kàu ,  chòe chiong-lâi chiah ê hó sū ê chè-si-thâu ,  keng-kè khah tōa khah chiâu-chn̂g ê hōe-bō͘ ,  m̄ sī lâng ê chhiú só͘ khí-chō ,  chiū-sī bô sio̍k tī chit sè-kan ê , 12 I ia̍h m̄ sī ēng iûⁿ kap gû-á ê huih ,  chiū-sī ēng ka-kī ê huih ,  ji̍p sèng-só͘ chi̍t pái chiū kàu-gia̍h ,  tit-tio̍h éng-oán ê sio̍k-hôe , 13 In-ūi gû iûⁿ ê huih ,  kap gû-chéng-á ê hu ,  hiù tī bô chheng-khì ê lâng ,  siōng-chhiáⁿ ōe hō͘ in chiâⁿ sèng kàu tī jio̍k-thé chheng-khì ; 14 hô-hòng Ki-tok tùi éng-oán ê Sîn ,  hiàn ka-kī bô hâ-chhû hō͘ Siōng-tè ,  I ê huih kiám bô koh khah ōe chheng-khì lín ê liông-sim ,  thoat-lī chiah ê sí ê só͘ kiâⁿ ,  lâi ho̍k-sāi chin-oa̍h ê Siōng-tè ah?15 In-ūi án-ni ,  I chòe sin iok ê tiong-pó ,  ēng sí lâi sio̍k chêng iok ê sî só͘ hoān ê chōe-kòa ,  sī beh hō͘ siū tiàu ê lâng tit-tio̍h éng-oán ê gia̍p ê èng-ún , 16 Hoān-nā ū ûi-bēng ,  tek-khak tio̍h ū ûi-bēng ê lâng sí ê pîn-kù , 17 In-ūi í-keng sí ,  chiū ûi-bēng kian-kò͘ ;  ûi-bēng ê lâng iáu oa̍h tī-teh ,  chiū ûi-bēng beh-thái ū la̍t?18 Só͘-í chêng ê iok ia̍h m̄ sī bô ēng huih lâi siat-li̍p , 19 In-ūi Mô͘-se í-keng chiàu lu̍t-hoat chiong lóng-chóng ê kài-bēng thoân hō͘ chèng peh-sìⁿ ,  chiū phâng gû-á kap iûⁿ ê huih ,  í-ki̍p chúi kap chu-âng sek ê mî kap gû-chhek-chháu ,  lâi hiù hit pún chheh kap chèng peh-sìⁿ ,  kóng , 20 Chit-ê chiū-sī Siōng-tè só͘ hoan-hù lín ê iok ê huih , 21 Koh ia̍h chiàu án-ni ,  ēng huih hiù hōe-bō͘ kap só͘ ēng lâi ho̍k-sāi ê khì-kū , 22 Koh chiàu lu̍t-hoat ,  ta̍k hāng mi̍h chha-put-to lóng sī ēng huih hō͘ i chheng-khì ,  nā bô lâu huih ,  chiū bô sià-bián , 23 Chiàu thiⁿ-téng ê iūⁿ só͘ chòe chiah ê mi̍h ,  tek-khak tio̍h ēng chiah-ê hō͘ i chheng-khì ;  chiū tī thiⁿ-téng ê goân mi̍h ,  tio̍h ēng pí che khah hó ê chè hō͘ i chheng-khì , 24 In-ūi Ki-tok m̄ sī ji̍p lâng ê chhiú só͘ chō ê sèng-só͘ ,  chòe chin sèng-só͘ ê iáⁿ-siōng ê ;  chiū-sī ji̍p tī chin ê thiⁿ ,  taⁿ ūi-tio̍h lán chiah-ê hián-hiān tī Siōng-tè ê bīn-chêng ; 25 I ia̍h bián ēng ka-kī ta̍uh-ta̍uh hiàn ,  chhin-chhiūⁿ hiah ê chè-si-thâu ,  ta̍k nî ēng gû iûⁿ ê huih ,  ji̍p chiah ê sèng-só͘ ; 26 nā án-ni ,  chiū Ki-tok tùi chhòng-chō sè-kan í-lâi ,  tio̍h ta̍uh-ta̍uh siū khó͘: to̍k-to̍k taⁿ tī chiah ê sè-tāi ê lō͘-bé ,  I chi̍t pái chhut-hiān ,  hiàn pún-sin chòe chè ,  lâi tû-khì chōe , 27 Koh chiàu só͘ chù-tiāⁿ ê ,  lâng ū chi̍t pái sí ,  í-āu ū sím-phòaⁿ ; 28 án-ni ,  Ki-tok í-keng chi̍t pái tú-tio̍h hiàn ,  lâi tam-tng chōe-chōe lâng ê chōe-kòa ,  beh tē jī pái ,  tùi ǹg-bāng I ê lâng chhut-hiān ,  lâi kiù in ;  hit sî chhut-hiān kap chōe bô kan-sia̍p , 
