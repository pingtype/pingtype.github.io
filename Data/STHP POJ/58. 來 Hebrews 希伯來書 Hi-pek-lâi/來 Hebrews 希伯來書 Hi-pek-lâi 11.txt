1 Sìn chiū-sī só͘ ǹg-bāng ê ê si̍t-chāi ,  kap bē khòaⁿ-kìⁿ ê sū ê pîn-chún , 2 In-ūi tī chit-ê ,  chiū kó͘-chá lâng ū tit-tio̍h kan-chèng , 3 Tùi sìn ,  lán chai chiah ê sè-kài sī tùi Siōng-tè ê ōe lâi chō-chiâⁿ ;  án-ni só͘ khòaⁿ-kìⁿ ê m̄ sī tùi ōe khòaⁿ-kìⁿ ê lâi chiâⁿ , 4 Tùi sìn ,  A-pek hiàn-chè hō͘ Siōng-tè ,  pí Kai-ún khah hó ;  tùi án-ni tit-tio̍h kan-chèng i sī gī ,  chiū-sī Siōng-tè khòaⁿ i ê lé-mi̍h lâi chòe kan-chèng ;  koh tùi chit ê sìn ,  i sí-liáu iáu teh kóng ōe , 5 Tùi sìn ,  Í-lo̍k siū chhian-sóa ,  tì-kàu bô kìⁿ-tio̍h sí ;  lâng chhē i bōe tio̍h ,  in-ūi Siōng-tè chhian-sóa i ;  sī bē chhian-sóa ê tāi-seng ,  ū tit-tio̍h kan-chèng i hō͘ Siōng-tè hoaⁿ-hí , 6 Siat-sú bô sìn ,  chiū bōe-ōe hō͘ Siōng-tè hoaⁿ-hí ;  in-ūi chhin-kūn Siōng-tè ê ,  tek-khak tio̍h sìn I ū ,  iā sī pò-siúⁿ hiah ê kiû I ê lâng , 7 Tùi sìn ,  Ná-a tī bē khòaⁿ-kìⁿ ê sū ,  í-keng tit-tio̍h be̍k-sī ,  chiū kèng-ùi ,  lâi pī-pān tōa chûn ,  kiù i ê ke-koàn ;  tùi án-ni lâi tēng sè-kan ê chōe ,  koh tit-tio̍h sêng-chiap chiàu sìn ê gī , 8 Tùi sìn ,  A-pek-la̍h-hán siū tiàu ê sî ,  chiū sūn bēng-lēng chhut-khì ,  kàu chiong-lâi beh tit-tio̍h chòe gia̍p ê tōe ;  i chhut-khì ,  m̄ chai beh khì tá-lo̍h , 9 Tùi sìn chiū chhut-gōa tī só͘ èng-ún ê tōe ,  chhin-chhiūⁿ tī m̄ sī ka-kī ê tōe ,  khiā-khí tī pò͘-pîⁿ ,  kap Í-sat ,  Ngá-kok ,  chiū-sī saⁿ-kap sêng-chiap tâng chi̍t iūⁿ ê èng-ún ê ; 10 in-ūi i ǹg-bāng ū tōe-ki ê siâⁿ ,  sī Siōng-tè só͘ keng-êng khí-chō ê , 11 Tùi sìn ,  Sat-la̍h ,  sui-bóng kè seng-sán ê nî-hè ,  iáu tit-tio̍h ōe hoâi-īn ,  in-ūi i lia̍h èng-ún i ê chòe sìn-si̍t ; 12 só͘-í tùi chi̍t lâng ,  koh sī chhin-chhiūⁿ í-keng sí ê ,  siⁿ-thòaⁿ chhin-chhiūⁿ thiⁿ chhiⁿ ê chōe ,  chhin-chhiūⁿ hái-soa ê bōe sǹg-tit , 13 Chiah-ê lóng sī chiàu sìn lâi sí ,  bē bat tit-tio̍h só͘ èng-ún ê ,  to̍k-to̍k hn̄g-hn̄g khòaⁿ ,  hoaⁿ-hí lâi tán-chih ,  koh ka-kī jīn tī tōe-chiūⁿ chòe lâng-kheh ,  chòe chhut-gōa ê , 14 In-ūi án-ni kóng ê ,  sī piáu-bêng in teh chhē chi̍t ê chó͘-ke , 15 In nā siàu-liām só͘ tùi hia chhut-lâi ê tōe ,  chiū ū thang tò-khì ê ki-hōe , 16 Chóng-sī taⁿ in him-bō͘ koh khah hó ê ,  chiū-sī tī thiⁿ-ni̍h ê ;  só͘-í Siōng-tè chheng-chòe in ê Siōng-tè ,  bô lia̍h-chòe kiàn-siàu ;  in-ūi í-keng thòe in pī-pān chi̍t ê siâⁿ , 17 Tùi sìn ,  A-pek-la̍h-hán siū chhì ê sî ,  hiàn Í-sat ;  chiū-sī hit ê sêng-siū chiah ê èng-ún ê hiàn i to̍k-siⁿ ê kiáⁿ ; 18 bat ū kā i kóng ,  Tùi Í-sat siⁿ ê beh chheng-chòe lí ê hō͘-è:19 in-ūi i lia̍h-chòe Siōng-tè tùi sí-lâng tiong ōe hō͘ i koh-oa̍h ;  só͘-í thang phì-jū kóng tit-tio̍h i tùi sí tò-tńg-lâi , 20 Tùi sìn ,  Í-sat lūn chiong-lâi ê sū chiok-hok Ngá-kok ,  Í-sò , 21 Tùi sìn ,  Ngá-kok lîm-chiong ê sî ,  kā Iok-sek nn̄g ê kiáⁿ chiok-hok ;  òa koáiⁿ-á lâi kèng-pài , 22 Tùi-sìn ,  Iok-sek lîm-chiong ê sî ,  liām-tio̍h Í-sek-lia̍t ê hō͘-è beh chhut Ai-ki̍p ;  koh ūi-tio̍h i ê kut-hâi lâi hoan-hù , 23 Tùi sìn ,  chiū Mô͘-se chhut-sì ê sî ,  i ê pē-bú ,  in-ūi khòaⁿ-kìⁿ kiáⁿ chheng-siù ,  khǹg-ba̍t i saⁿ ge̍h ji̍t ;  ia̍h m̄ kiaⁿ ông ê bēng-lēng , 24 Tùi sìn ,  Mô͘-se í-keng tióng-sêng ,  m̄ sêng-jīn chòe Hoat-ló cha-bó͘-kiáⁿ ê kiáⁿ ; 25 khah ài kap Siōng-tè ê peh-sìⁿ saⁿ-kap siū khó͘-lān ,  m̄ ài chiām-sî hióng-siū chōe-ok ê khoài-lo̍k ; 26 lia̍h-chòe ū hūn Ki-tok ê lêng-jio̍k ,  pí Ai-ki̍p ê châi-pó khah kùi-khì: sī ǹg-bāng pò-siúⁿ ê iân-kò͘ , 27 Tùi sìn ,  i lī-khui Ai-ki̍p ,  bô kiaⁿ ông ê siū-khì ;  kian-sim jím-nāi ,  chhin-chhiūⁿ khòaⁿ-kìⁿ só͘ bōe khòaⁿ-kìⁿ ê Chú , 28 Tùi sìn ,  lâi siat pôaⁿ-kè-choeh ,  kap boah huih ê lé ,  bián-tit châu-bia̍t tōa kiáⁿ ê kha̍p-tio̍h in , 29 Tùi sìn ,  in kè Âng-hái ,  chhin-chhiūⁿ kiâⁿ ta tōe: Ai-ki̍p lâng chhì kiâⁿ i ,  chiū tîm-lo̍h-khì , 30 Tùi sìn ,  se̍h Iâ-lī-ko siâⁿ le̍k-kè chhit ji̍t ,  siâⁿ chiū tó-hoāi , 31 Tùi sìn ,  chhiong-ki Lat-ha̍p ēng hô-pêng chiap-la̍p sòe-choh ,  só͘-í bô kap m̄ sūn-thàn ê lâng saⁿ-kap bia̍t-bô , 32 Góa beh koh kóng sím-mi̍h ah? beh kóng Ki-tiân ,  Pa-le̍k ,  Chham-sun ,  Iâ-hut-tha ;  kap Tāi-pi̍t ,  Sat-bó͘-ní ,  í-ki̍p chiah ê sian-ti ,  chiū sî bô kàu-gia̍h , 33 Hiah ê lâng ,  tùi sìn ,  thâi-iâⁿ chiah ê kok ,  kiâⁿ kong-gī ,  tit-tio̍h èng-ún ,  ni̍h sai ê chhùi , 34 phah-hoa hé-iām ,  siám-pī lāi to ,  jio̍k chiâⁿ-chòe kiông ,  kau-chiàn ióng-béng ,  kong-phòa gōa-pang ê chiàn-tīn , 35 Ū hū-jîn-lâng tit-tio̍h in ê chhin-lâng tùi sí koh-oa̍h ;  ia̍h ū lâng siū khok-to̍k ê hêng-hoa̍t ,  m̄ goān siū sio̍k ;  sī ài tit-tio̍h khah hó ê koh-oa̍h:36 koh ū lâng siū hì-lāng ,  piⁿ-phah ,  í-ki̍p só-liān ,  koaiⁿ-kaⁿ ,  chiah ê chhì:37 koh ū lâng siū chio̍h-thâu tìm ,  kù-á kù ,  siū iú-he̍k ê chhì ,  hō͘ to thâi-sí: chhēng mî-iûⁿ soaⁿ-iûⁿ ê phê ,  phun-pho ta̍k só͘-chāi ,  tú-tio̍h sòng-hiong ,  hoān-lān ,  pō-gio̍k ; 38 ū-ê tī khòng-iá ,  tī soaⁿ-niá ,  tī chio̍h-tōng ,  tī tōe-hia̍t ,  sì-kè phiau-liû ;  chiah ê lâng sī sè-kan bōe kham-tit ū ê , 39 In lóng í-keng tùi sìn tit-tio̍h kan-chèng ,  nā-sī bē bat tit-tio̍h só͘ èng-ún ê ; 40 in-ūi Siōng-tè kā lán tāi-seng pī-pān koh khah hó ê sū ,  sī beh hō͘ in ,  nā bô lán ,  chiū bōe tit-tio̍h oân-choân , 
