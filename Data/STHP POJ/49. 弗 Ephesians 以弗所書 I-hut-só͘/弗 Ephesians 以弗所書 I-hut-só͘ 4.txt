1 Só͘-í góa tiàm-tī Chú chòe siû-hoān ê ,  khǹg lín kiâⁿ tāi-chì tio̍h ha̍p tī só͘ siū ê tiàu , 2  hoān sū khiam-sùn ,  un-jiû ,  ēng thun-lún ,  tī jîn-ài saⁿ khoan-iông ; 3  ēng hô-pêng saⁿ kiat-liân ,  tì-ì siú Sèng Sîn só͘ siúⁿ-sù ê ha̍p-it , 4  In-ūi thé chi̍t-ê ,  Sîn chi̍t-ê ,  chhin-chhiūⁿ lín siū tiàu ê ǹg-bāng iā sī chi̍t-ê , 5  Chú chi̍t-ê ,  sìn chi̍t-ê ,  sóe-lé chi̍t-ê , 6  Siōng-tè chi̍t-ê ,  chòe chèng-lâng ê Pē ,  tī bān-ū ê téng-bīn ,  koàn-chhoàn tī bān-ū ,  tiàm-tī bān-ū ê , 7  Chóng-sī ēng un-tián hō͘ lán ta̍k lâng ,  sī chiàu Ki-tok un-sù ê hūn-liōng , 8  Só͘-í kóng , 	I seng koâiⁿ ê sî chiū lia̍h hiah ê siū lia̍h ê , 	Iā chiong chiah ê un-sù pun hō͘ lâng , 9  (Taⁿ kì-jiân kóng ,  I seng koâiⁿ ,  kiám m̄ sī I bat kàng-lo̍h tī tōe ē mah?10  Hit ê kàng-lo̍h ê chiū-sī hit ê seng-koâiⁿ tī chiah ê thiⁿ ê téng-bīn ê ,  beh chhiong-móa bān mi̍h , )11  I só͘ siúⁿ-sù ê ,  ū sù-tô͘ ;  ū sian-ti ,  ū thoân hok-im ê ,  ū bo̍k-su kap sian-siⁿ , 12  ūi-tio̍h beh hō͘ sèng-tô͘ chiâu-pī ,  lâi chòe chhe-ēng ê kang ,  khí-chō Ki-tok ê sin-thé ; 13  ti̍t-kàu lán chèng lâng tī sìn ,  í-ki̍p bat Siōng-tè ê Kiáⁿ ,  lâi ha̍p-it ,  kàu chiâⁿ chi̍t ê oân-choân ê lâng ,  kàu tit-tio̍h Ki-tok ê chhiong-móa lâi tióng-sêng ,  hit pan ; 14  beh hō͘ lán bô koh chòe gín-ná ,  hō͘ ta̍k iūⁿ kà-sī ê hong iô-choah phiau-liû ,  tiòng-tio̍h lâng ê khúi-kè ,  kap môa-phiàn ,  tì-kàu hō͘ lâng chha-biū ê hoat-su̍t ; 15  sī tiàm-tī jîn-ài kóng ōe chin-si̍t ,  hō͘ lán tī bān hāng chiām-chiām tōa ,  kàu tī hit ê chòe Thâu ê ,  chiū-sī Ki-tok ; 16  tùi tī I ,  choân sin kiat-ha̍p liân-lo̍k ,  chiū-sī tùi pah-chat ê saⁿ chiap-èng ,  chiàu ta̍k thé kai-jiân ê ūn-tōng ,  tì-kàu seng-khu ná tióng tōa ,  tī jîn-ài ka-kī khí-chō , 17  Só͘-í góa kóng i ,  koh tī Chú chèng-bêng i ,  lín ê só͘ kiâⁿ m̄ thang koh chhin-chhiūⁿ gōa-pang lâng ê só͘ kiâⁿ ,  in ê sim-chì khang-khang , 18  in ê sim-su o͘-àm ,  keh-tn̄g tī Siōng-tè ê oa̍h-miā ,  sī tùi in m̄ chai-iáⁿ ,  in ê sim kong-ngī ; 19  kì-jiân sòng-sit liông-sim ,  chiū hòng-chhiòng ka-kī tī siâ-phiah ,  tùi tham lâi kiâⁿ ta̍k iūⁿ ê ù-òe , 20  Nā-sī lín ha̍k-si̍p Ki-tok m̄ sī án-ni ; 21  lín nā kó-jiân thiaⁿ-kìⁿ I ,  koh tī I siū kà-sī ,  chiàu tī Iâ-so͘ só͘ ū ê chin-si̍t ; 22  chiū-sī lūn-kàu chiông-chiân ê kiâⁿ-chòe ,  lín thǹg-khì kū ê lâng ,  chiū-sī chiàu ín-iú lâng ê su-io̍k teh pāi-hoāi ê ; 23  koh lín sim-sîn ōaⁿ sin , 24  chhēng hit ê sin ê lâng ,  chiū-sī chiàu Siōng-tè ēng chin-lí ê gī kap sèng lâi chhòng-chō ê , 25  Só͘-í tio̍h tû-khì pe̍h-chha̍t ,  ta̍k lâng kap i ê chhù-piⁿ kóng chin-si̍t ,  in-ūi lán saⁿ-kāng chòe thé , 26  Lín siū-khì ,  tio̍h m̄ thang hoān-chōe ;  ū kek siū-khì ,  m̄ thang kàu ji̍t-lo̍h , 27  iā m̄ thang hō͘ Mô͘-kúi ū phāng thang ji̍p , 28  Thau-the̍h ê bo̍h-tit koh thau-the̍h ,  lêng-khó͘ tio̍h-bôa ,  chhin-chhiú chòe hó ê kang ,  chiah ū thang pun hō͘ khiàm-kheh ê lâng , 29  Lín ê chhùi lóng m̄ thang kóng-chhut lâ-sâm ê ōe ,  to̍k-to̍k tio̍h kóng hó ōe ,  chiàu ki̍p-sî ê khiàm-kheh lâi chō-chiū i ,  hō͘ thiaⁿ ê lâng tit-tio̍h un-tián , 30  Iā bo̍h-tit hō͘ Siōng-tè ê Sèng Sîn iu-būn ,  chiū-sī só͘ bat ēng lâi khàm-ìn lín ,  kàu tī sio̍k-hôe ê ji̍t ê , 31 It-chhè ê khó͘-to̍k ,  oàn-hūn ,  siū-khì ,  soan-jióng ,  húi-pòng ,  í-ki̍p it-chhè ê ok-to̍k ,  lóng tio̍h tùi lín tiong-kan tû-khì , 32  Koh tio̍h ēng jîn-chû saⁿ khoán-thāi ,  chûn lîn-bín ê sim ;  tāi-ke saⁿ sià-bián ,  chhin-chhiūⁿ Siōng-tè tī Ki-tok bat sià-bián lín chi̍t iūⁿ , 
