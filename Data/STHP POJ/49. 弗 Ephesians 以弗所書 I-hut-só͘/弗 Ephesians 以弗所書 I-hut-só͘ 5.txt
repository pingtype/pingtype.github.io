1 Lín kì-jiân chòe Siōng-tè só͘ thiàⁿ ê kiáⁿ ,  tio̍h o̍h Siōng-tè , 2  Iā tio̍h kiâⁿ tī jîn-ài ,  chhin-chhiūⁿ Ki-tok bat thiàⁿ lín ,  thòe lán hiàn ka-kī chòe lé-mi̍h chòe chè-sū ,  phang-phang tī Siōng-tè ê bīn-chêng , 3  Nā-sī kan-îm kap it-chhè ê ù-òe ,  á-sī tham-sim ,  tī lín tiong-kan liân kóng-khí iā m̄ thang ,  chiah sī chiàu sèng-tô͘ só͘ ha̍p-gî ê ; 4  kiàn-siàu sū ,  kap phû-phiò ê ōe ,  á-sī hì-hiauh ê ōe ,  iā sī put-kai ;  khah hó tio̍h kóng kám-siā ê ōe , 5  In-ūi lín khak-si̍t chai kìⁿ-nā îm-loān ê ,  á-sī ù-òe ê ,  á-sī tham-sim chiū-sī pài ngó͘-siōng ê ,  lóng bōe tit thang sêng-chiap ke-gia̍p tī Ki-tok kap Siōng-tè ê kok , 6  Lín bo̍h-tit hō͘ lâng ēng bô-iáⁿ ōe só͘ khi-phiàn ;  in-ūi Siōng-tè ê siū-khì ūi-tio̍h chiah ê sū kàu tī pōe-ge̍k ê lâng , 7  Só͘-í lín bo̍h-tit kap in ū hūn , 8  In-ūi lín chêng sī àm ,  nā-sī taⁿ tiàm-tī Chú sī kng ,  tio̍h chiàu kng-bêng ê lâng lâi kiâⁿ , 9  (in-ūi kng ê kiat-chí chāi-tī it-chhè ê hó kap gī kap chin) , 10  giām-bêng sím-mi̍h sī Chú só͘ hoaⁿ-hí ê , 11  Bo̍h-tit chham-chhap tī o͘-àm bô hāu-kó ê kiâⁿ-chòe ,  khah hó tio̍h chek-pī in ; 12  in-ūi in tī àm-chīⁿ só͘ kiâⁿ ê ,  liân kóng to͘ kiàn-siàu , 13  To̍k-to̍k hoān sū siū chek-pī ê chiū-sī hō͘ kng só͘ hián-bêng ;  in-ūi kìⁿ-nā siū hián-bêng ê lóng sī kng , 14  Só͘-í kóng ,  Khùn ê lâng tio̍h chhíⁿ ,  tùi sí-lâng tiong khí-lâi ,  chiū Ki-tok ê kng beh chiò lí , 15  Só͘-í tio̍h chim-chiok khòaⁿ lín ê só͘ kiâⁿ sī cháiⁿ-iūⁿ ,  m̄ thang chhin-chhiūⁿ bô tì-sek ê , 16  tio̍h chhin-chhiūⁿ ū tì-sek ê ,  tio̍h pó-sioh ki-hōe ,  in-ūi tong-kim ê sî-sè siâ-ok , 17  Só͘-í m̄ thang gōng-gōng ,  tio̍h bêng-pe̍k sím-mi̍h sī Chú ê chí-ì , 18  Iā bo̍h-tit chiú-chùi ,  ōe tì-kàu hòng-sù ,  sī tio̍h hō͘ Sèng Sîn chhiong-móa ; 19  ēng si ,  ēng koa ,  ēng sîn ê hù ,  tāi-ke saⁿ ìn-tap ,  ēng sim gîm si chok-ga̍k lâi o-ló Chú ; 20  bān sū siông-siông tī lán ê Chú Iâ-so͘ Ki-tok ê miâ lâi kám-siā Pē Siōng-tè ; 21  tio̍h kèng-ùi Ki-tok lâi saⁿ sūn-ho̍k , 22  Chòe hū-jîn-lâng ê ,  tio̍h sūn-ho̍k ka-kī ê tiōng-hu ,  chhin-chhiūⁿ sūn-ho̍k Chú chi̍t iūⁿ , 23  In-ūi tiōng-hu chòe hū-jîn-lâng ê thâu ,  chhin-chhiūⁿ Ki-tok chòe kàu-hōe ê thâu ,  iā ka-kī chòe choân-thé ê Kiù-chú , 24  Chóng-sī kàu-hōe sūn-ho̍k Ki-tok ,  hū-jîn-lâng hoān sū iā tio̍h án-ni sūn-ho̍k tiōng-hu , 25  Chòe tiōng-hu ê ,  lín tio̍h thiàⁿ hū-jîn-lâng ,  chhin-chhiūⁿ Ki-tok thiàⁿ kàu-hōe ,  iā thòe i hiàn ka-kī , 26  beh hō͘ i chiâⁿ-sèng ,  sī ēng chúi ê sóe kap tō-lí lâi chheng-khì i , 27  beh chiong i hiàn hō͘ ka-kī chòe êng-kng ê kàu-hōe ,  bô tiám ,  bô jiàu-bīn ,  hit khoán lóng bô ,  chiū-sī sèng bô hâ-chhû , 28  Án-ni tiōng-hu tio̍h thiàⁿ i ê hū-jîn-lâng chhin-chhiūⁿ ka-kī ê sin-thé ,  Thiàⁿ ka-kī ê hū-jîn-lâng chiū-sī thiàⁿ ka-kī , 29  In-ūi bē bat ū lâng oàn-hūn ka-kī ê seng-khu ,  chiū-sī iúⁿ-chhī i ,  pó-sioh i ,  chhin-chhiūⁿ Ki-tok ê khoán-thāi kàu-hōe ; 30  in-ūi lán chiū-sī I seng-khu ê pah-thé , 31  In-ūi án-ni lâng beh lī-khui pē-bú ,  kiat-liân i ê bó͘ ,  in nn̄g-ê beh chiâⁿ-chòe chi̍t thé , 32  Chit ê ò-biāu tōa ah ;  góa kóng i ,  lâi chí Ki-tok kap kàu-hōe , 33  Chóng-sī lín lâng-lâng sûi ê tio̍h thiàⁿ i ê hū-jîn-lâng chhin-chhiūⁿ ka-kī ;  iā hū-jîn-lâng tio̍h kèng-ùi i ê tiōng-hu , 
