1 In-ūi án-ni ,  góa Pó-lô ,  ūi-tio̍h lín gōa-pang lâng chòe Ki-tok Iâ-so͘ ê siû-hoān , 2  lín nā bat thiaⁿ-kìⁿ Siōng-tè ūi-tio̍h lín só͘ siúⁿ-sù góa un-tián ê chit-hūn , 3  chiū-sī ēng khé-sī hō͘ góa chai hit ê ò-biāu ,  chhin-chhiūⁿ góa í-keng ū tāi-lio̍k siá ê , 4  lín tha̍k i ,  chiū ōe hiáu-tit góa chai-iáⁿ Ki-tok ê ò-biāu , 5  sī chêng tāi bē bat hō͘ lâng chai ê ,  bô chhin-chhiūⁿ hiān-kim tī Sèng Sîn khé-sī I chiah ê sèng ê sù-tô͘ sian-ti chi̍t iūⁿ , 6  chiū-sī gōa-pang lâng tī Ki-tok Iâ-so͘ ,  tùi hok-im ,  tâng chòe hō͘-sû ,  tâng chòe chi̍t ê sin-thé ,  saⁿ-kap ū hūn tī só͘ èng-ún ê ; 7  góa chòe chit ê hok-im ê chhe-ēng ,  chiàu Siōng-tè un-tián ê siúⁿ-sù ,  chiū-sī chiàu I ê koân-lêng só͘ ūn-hêng lâi siúⁿ-sù góa ê , 8  Góa sī chèng sèng-tô͘ tiong siōng tē it sòe ê tit-tio̍h chit ê un-tián siúⁿ-sù góa ,  thang chiong Ki-tok bōe chhek-to̍k-tit ê pù-ū thoân hō͘ gōa-pang , 9  iā hō͘ chèng lâng lóng bêng-pe̍k chit ê ò-biāu sī cháiⁿ-iūⁿ an-pâi ,  chiū-sī le̍k-tāi í-lâi khǹg-ba̍t tī chō bān mi̍h ê Siōng-tè ê ; 10  taⁿ beh tùi kàu-hōe hō͘ tī thiⁿ-ni̍h chiah ê pān chèng-sū ê ,  ū koân-lêng ê ,  chai Siōng-tè pah-poaⁿ ê tì-hūi , 11  chiàu I tī lán ê Chú Ki-tok Iâ-so͘ só͘ tiāⁿ-tio̍h bān tāi ê chí-ì ; 12  tiàm-tī I lán chiah-ê tùi sìn I ,  ū hó-táⁿ koh hāi-chāi ,  lâi chhin-kūn Siōng-tè , 13  Só͘-í kiû lín bo̍h-tit ūi-tio̍h góa thòe lín só͘ siū ê hoān-lān lâi lóe-chì ;  che sī lín ê êng-kng , 14  In-ūi án-ni góa kūi-lo̍h tī Pē ê bīn-chêng , 15  chiū-sī tī thiⁿ-téng tōe-chiūⁿ lóng-chóng ê ke tùi I lâi hō miâ ê , 16  kiû I chiàu I êng-kng ê pù-ū ,  tùi I ê Sîn ,  ēng koân-lêng hō͘ lín sim-lāi ióng-kiāⁿ ; 17  hō͘ Ki-tok tùi lín ê sìn lâi khiā-khí tī lín ê sim ,  hō͘ lín ū tèng kun hē tōe-ki tī jîn-ài , 18  chiah ōe kap lóng-chóng ê sèng-tô͘ hiáu-ngō͘ hit ê tn̂g ,  khoah ,  koâiⁿ ,  chhim , 19  iā chai Ki-tok ê thiàⁿ ,  chiū-sī pôaⁿ-kè tī lâng só͘ ōe chai ê thiàⁿ ,  hō͘ lín chiàu Siōng-tè chiâu-pī ê chhiong-móa lâi tit-tio̍h chhiong-móa , 20  Siōng-tè ōe kiâⁿ-chòe pôaⁿ-kè tī lán it-chhè só͘ kiû só͘ siūⁿ ê ,  chiū-sī chiàu I só͘ ūn-hêng tī lán ê koân-lêng , 21  goān tī kàu-hōe kap tī Ki-tok Iâ-so͘ êng-kng kui I kàu bān sè ,  tāi-tāi bô soah ,  À-bēng , 
