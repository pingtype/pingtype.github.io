1 Koh lín pêng-sò͘ tùi lín ê kè-sit lín ê chōe-kòa lâi sí ê ,  I iā bat hō͘ lín koh-oa̍h ; 2  sī lín chêng kiâⁿ tī hit tiong-kan ,  thàn chit sè-kan ê hong-sio̍k ,  kap khong-tiong chiáng-koân ê kun-ông ,  chiū-sī hiān-kim ūn-hêng tī pōe-ge̍k ê lâng hit ê sîn ; 3  kî-tiong goán chêng iā lóng tī goán jio̍k-thé ê su-io̍k teh kiâⁿ-chòe ,  thàn jio̍k-thé kap sim-lāi ê ì-sù ,  seng-sêng sī chòe thang siū-khì ê ,  chhin-chhiūⁿ pa̍t lâng chi̍t iūⁿ ; 4  chóng-sī Siōng-tè ê lîn-bín chin hong-sēng ,  ūi-tio̍h I thiàⁿ lán ê tōa jîn-ài , 5  tng lán tùi kè-sit í-keng sí ê sî ,  chiū hō͘ lán kap Ki-tok tâng-oa̍h ,  (lín tùi un-tián tit-tio̍h kiù) , 6  iā hō͘ lán tī Ki-tok Iâ-so͘ kap I tâng khí-lâi ,  tâng chē tī thiⁿ-ni̍h ; 7  koh tùi I tī Ki-tok Iâ-so͘ só͘ siúⁿ-sù lán ê jîn-chû ,  beh tī āu sè-tāi hián-bêng I un-tián ê ke̍k pù-ū ; 8  in-ūi lín tùi un-tián tit-tio̍h kiù ,  sī tùi sìn ;  che iā m̄ sī chhut tī lín pún-sin ,  sī Siōng-tè só͘ siúⁿ-sù ; 9  m̄ sī chhut tī só͘ kiâⁿ ,  bián-tit lâng khoa-kháu , 10  In-ūi lín sī I só͘ chòe-chiâⁿ ê ,  siū chhòng-chō tī Ki-tok Iâ-so͘ ;  lâi kiâⁿ hó sū ,  chiū-sī Siōng-tè tāi-seng pī-pān ê ,  beh hō͘ lán kiâⁿ i , 11  Só͘-í lín tio̍h kì-tit lín chêng chiàu jio̍k-thé chòe gōa-pang lâng ,  hō͘ hiah ê chheng chòe kat-lé ê lâng chheng lín chòe bô siū kat-lé ,  in ê kat-lé chiū-sī tùi lâng ê chhiú só͘ kiâⁿ tī jio̍k-thé ê ; 12  hit sî lín bô Ki-tok ,  Í-sek-lia̍t ê kok bô hūn ,  tī chiah ê èng-ún ê iok bô kan-sia̍p ,  bô só͘ ǹg-bāng ,  tiàm-tī sè-kan m̄ bat Siōng-tè , 13  Lín pêng-sò͘ lī-khui hn̄g-hn̄g ê ,  taⁿ tiàm-tī Ki-tok Iâ-so͘ ,  tùi I ê huih ū tit-tio̍h kūn-óa , 14  In-ūi I sī chòe lán ê hô-pêng ,  hō͘ nn̄g pêng chòe chi̍t-ê ,  thiah-khì hit tiong-kan saⁿ-keh ê chhiûⁿ , 15  koh tī I ê jio̍k-thé hòe-bô kiat oan-siû ê in-toaⁿ ,  chiū-sī chiah ê kài-bēng ê lu̍t-hoat ,  kì-chài tī kui-lē ê ;  beh tī I pún-sin ,  chiong nn̄g pêng chō-chiâⁿ chi̍t ê sin ê lâng ,  lâi sêng-chiū hô-pêng ; 16  koh í-keng tī si̍p-jī-kè tû-khì hit ê oan-siû ,  beh hō͘ nn̄g pêng ,  tī chi̍t thé ,  tùi si̍p-jī-kè ,  kap Siōng-tè hô ; 17  koh lâi thoân hô-pêng hō͘ lín hn̄g ê lâng ,  iā thoân hô-pêng hō͘ kūn ê ; 18  in-ūi tùi I ,  lán nn̄g pêng tī chi̍t ê Sîn tit-tio̍h chhin-kūn Pē , 19  Án-ni lín bô koh chòe gōa-bīn lâng ,  kià-kha ê ;  chiū-sī kap chiah ê sèng-tô͘ siāng kok ,  chòe Siōng-tè ke-lāi ê lâng , 20  siū khí-chō tī chiah ê sù-tô͘ kap sian-ti ê tōe-ki téng ,  Ki-tok Iâ-so͘ ka-kī chòe chhù-kak iàu-kín ê chio̍h ; 21  chāi-tī I kìⁿ-nā só͘ khí ê ,  lóng saⁿ liân-lo̍k ,  tiàm-tī Chú lâi chiām-chiām chiâⁿ-chòe sèng-tiān ; 22  lín iā tiàm-tī I saⁿ-kap siū khí-chō ,  chiâⁿ-chòe Siōng-tè ēng Sîn só͘ khiā-khí ê chhù , 
