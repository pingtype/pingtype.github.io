1 Chòe kiáⁿ-jî ê ,  lín tiàm-tī Chú tio̍h sūn-thàn lín ê pē-bú ,  in-ūi che sī eng-kai ê , 2  Tio̍h chun-kèng lí ê pē-bú ,  (che sī thâu chi̍t tiâu ū kâⁿ èng-ún ê kài) , 3 beh hō͘ lí heng-thong ,  tn̂g hè-siū tī sè-kan , 4  Chòe lāu-pē ê ,  lín m̄ thang kek kiáⁿ-jî ê siū-khì ;  to̍k-to̍k tio̍h ēng Chú ê kéng-kài kap kàu-hùn lâi pôe-iúⁿ in , 5  Chòe lô͘-po̍k ê ,  lín tio̍h kiaⁿ-hiâⁿ ngia̍uh-ngia̍uh-chhoah ,  ēng sêng-si̍t sim sūn-thàn chiàu jio̍k-thé chòe lín ê chú-lâng ê ,  chhin-chhiūⁿ teh sūn-thàn Ki-tok ; 6  bo̍h-tit kan-ta tī ba̍k-chiu chêng un-khûn ,  chhin-chhiūⁿ chhú hō͘ lâng hoaⁿ-hí ê ;  chiū-sī tio̍h chhin-chhiūⁿ chòe Ki-tok ê lô͘-po̍k ,  ēng si̍t-sim lâi kiâⁿ Siōng-tè ê chí-ì ; 7  kam-sim chòe kang ,  chhin-chhiūⁿ kā Chú chòe ,  m̄ sī kā lâng chòe ; 8  in-ūi chai bô lūn chòe lô͘-po̍k á-sī chū-iû ê ,  ta̍k lâng só͘ kiâⁿ sím-mi̍h hó ,  beh tùi Chú lâi siū tò-tńg , 9  Chòe chú-lâng ê ,  lín iā tio̍h án-ni khoán-thāi lô͘-po̍k ,  bo̍h-tit háng-hoah in ;  in-ūi chai in kap lín tâng chi̍t ê Chú tī thiⁿ-ni̍h ,  chiū-sī bô ēng gōa-māu chhú lâng ê , 10  Kiat-bé lâi kóng ,  lín tio̍h tiàm-tī Chú kap I khùi-la̍t ê koân-lêng lâi ióng-chòng , 11  Tio̍h chhēng Siōng-tè choân-hù ê chiàn-kah ,  hō͘ lín ōe khiā-chāi ,  lâi tí-te̍k Mô͘-kúi chiah ê khúi-kè , 12  In-ūi lán ê kau-chiàn m̄ sī tí-te̍k hiat-khì ê ,  chiū-sī tí-te̍k chiah ê pān chèng-sū ê ,  chiah ê chiáng-koân ê ,  kap chit ê àm sè chiah ê kun-ông ,  í-ki̍p thiⁿ-tiong pháiⁿ ê sîn-lūi , 13  Só͘-í lín tio̍h ēng Siōng-tè choân-hù ê chiàn-kah ,  hō͘ lín tī hong-hiám ê ji̍t tí-tng ōe tiâu ,  kàu lín í-keng chòe-chiâⁿ lóng-chóng ê sū iā iû-goân khiā-chāi , 14  Só͘-í tio̍h khiā khi chāi ,  ēng chin-si̍t hâ io ,  ēng gī chòe hō͘-sim-kiàⁿ , 15  ēng hô-pêng hok-im ê pī-pān ,  chhēng tī kha-ni̍h ; 16  koh tio̍h giâ sìn ê tîn-pâi ,  ēng chit-ê chiah ōe phah-bia̍t pháiⁿ-ê it-chhè ê hé-chìⁿ , 17  Koh niá-siū chín-kiù ê thâu-khoe ,  í-ki̍p Sîn ê kiàm ,  chiū-sī Siōng-tè ê ōe ; 18  ēng ta̍k iūⁿ ê kî-tó kap khún-kiû ,  sî-sî tī Sèng Sîn lâi kî-tó ,  kéng-séng tī chit-ê ,  ūi-tio̍h lóng-chóng ê sèng-tô͘ khún-kiû bô ià-siān ; 19  iā thòe góa kiû ,  hō͘ góa ōe tit khui chhùi hó-táⁿ lâi kóng ,  hō͘ lâng chai hok-im ê ò-biāu ,  ūi-tio̍h chit-ê góa chòe kòa thih-liān ê khim-chhe ; 20  iā tio̍h kiû hō͘ góa tī chit ê ò-biāu ōe hó-táⁿ ,  chiàu góa só͘ eng-kai kóng ê , 21  To̍k-to̍k beh hō͘ lín iā chai góa ê sū-chêng kap góa ê kéng-hóng cháiⁿ-iūⁿ ,  ū só͘ thiàⁿ ê hiaⁿ-tī Chhui-ki-kó͘ ,  chiū-sī tiàm-tī Chú chīn-tiong ê chhe-ēng ,  i beh hō͘ lín chai lóng-chóng ê sū , 22  Ūi-tio̍h án-ni góa tiâu-tî chhe i khì chiū-kūn lín ,  hō͘ lín chai goán ê sū ,  koh an-ùi lín ê sim , 23  Goān pêng-an kap jîn-ài hâm sìn ,  tùi Pē Siōng-tè kap Chú Iâ-so͘ Ki-tok kàu tī chèng hiaⁿ-tī , 24  Koh kìⁿ-nā ēng bōe pāi-hoāi ê thiàⁿ lâi thiàⁿ lán ê Chú Iâ-so͘ Ki-tok ê ,  goān un-tián kap in chèng lâng saⁿ-kap tī-teh , 
