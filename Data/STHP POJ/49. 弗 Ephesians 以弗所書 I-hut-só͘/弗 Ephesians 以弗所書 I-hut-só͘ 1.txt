1 Tùi Siōng-tè ê chí-ì chòe Ki-tok Iâ-so͘ ê sù-tô͘ ,  Pó-lô ,  phoe kià hō͘ tiàm Í-hut-só͘ chiah ê sèng-tô͘ ,  tiong-sìn tī Ki-tok Iâ-so͘ ê ; 2  goān lín tùi lán ê Pē Siōng-tè kap Chú Iâ-so͘ Ki-tok tit-tio̍h un-tián pêng-an , 3  Goān lán ê Chú Iâ-so͘ Ki-tok ê Siōng-tè ,  iā sī I ê Pē ,  tit-tio̍h o-ló ;  I tī Ki-tok bat siúⁿ-sù lán tī thiⁿ-ni̍h ta̍k hāng sio̍k tī sîn ê hok-khì ; 4  chiū-sī chiàu I chhòng-chō sè-kan ê tāi-seng tī Ki-tok kéng lán ,  hō͘ lán tī I ê bīn-chêng chiâⁿ-chòe sèng ,  bô thang hiâm ; 5  I chiàu I ê chí-ì só͘ hoaⁿ-hí ê ,  ēng jîn-ài tāi-seng tiāⁿ-tio̍h lán tùi Iâ-so͘ Ki-tok tit-tio̍h chòe kiáⁿ ,  lâi kui tī I , 6  hō͘ I un-tián ê êng-kng tit-tio̍h o-ló ;  chit ê un-tián chiū-sī I tī só͘ thiàⁿ ê Kiáⁿ siúⁿ-sù lán ê ; 7  tiàm-tī I lán tùi I ê huih tit-tio̍h sio̍k-hôe ,  sià-bián chōe-kòa ,  chiàu I un-tián ê pù-ū ; 8  I chiong chit ê un-tián ,  ēng ta̍k iūⁿ ê tì-hūi kap kiàn-sek ,  siúⁿ-sù lán kàu móa-móa ; 9  í-keng hō͘ lán chai I chí-ì ê ò-biāu ,  chiàu I ê hó-ì ,  chiū-sī I tī pún-sin só͘ tāi-seng tiāⁿ-tio̍h ê , 10  beh tī chiah ê ji̍t-kî oân-móa ê sî ,  siat-hoat hō͘ bān mi̍h ,  put-lūn tī thiⁿ-ni̍h ê tī tōe-ni̍h ê ,  lóng tī Ki-tok lâi ha̍p-it ; 11  tiàm-tī I lán iā chiâⁿ-chòe ke-gia̍p ,  chiū-sī tāi-seng siū tiāⁿ-tio̍h ê ,  chiàu hit ê thàn ka-kī ê chí-ì kiâⁿ bān-hāng-ū ê ê ì-sù , 12  beh hō͘ I ê êng-kng tùi goán tāi-seng ǹg-bāng tī Ki-tok ê lâng tit-tio̍h o-ló ; 13  tiàm-tī I lín iā í-keng thiaⁿ-kìⁿ chin-lí ê tō ,  kiù lín ê hok-im ,  kì-jiân sìn chiū tiàm-tī I ū siū só͘ èng-ún ê Sèng Sîn khàm-ìn , 14  I chiū-sī chòe lán sêng-chiap gia̍p ê chún-tǹg ,  kàu Siōng-tè só͘ tit-tio̍h ê gia̍p sio̍k-hôe ,  hō͘ I ê êng-kng tit-tio̍h o-ló , 15  In-ūi án-ni góa kì-jiân thiaⁿ-kìⁿ lín tiong-kan tī Chú Iâ-so͘ ê sìn ,  kap hián-chhut tī chèng sèng-tô͘ ê jîn-ài , 16  chiū ūi-tio̍h lín kám-siā bô soah ,  kî-tó ê sî siàu-liām lín ; 17  kiû lán ê Chú Iâ-so͘ Ki-tok ê Siōng-tè ,  êng-kng ê Pē ,  siúⁿ-sù lín tì-hūi khé-sī ê Sîn ,  lâi chhim bat Siōng-tè ; 18  lín ê sim-ba̍k tit-tio̍h kng-bêng ,  hō͘ lín chai I tiàu lâng só͘ ǹg-bāng ê sī cháiⁿ-iūⁿ ,  I ê gia̍p tī sèng-tô͘ tiong êng-kng ê pù-ū kàu cháiⁿ-iūⁿ , 19  koh chai I ê koân-lêng ǹg tī lán chiah ê sìn ê lâng tōa kàu cháiⁿ-iūⁿ , 20  chiàu I chêng só͘ bat kiâⁿ tī Ki-tok tōa koân-lêng tōa khùi-la̍t ê kong-iōng ,  hō͘ I tùi sí-lâng tiong koh-oa̍h ,  tī thiⁿ-ni̍h chē I ê tōa pêng , 21  pôaⁿ-kè lóng-chóng pān chèng-sū ê ,  chiáng-koân ê ,  châi-lêng ê ,  tī-lí ê ,  kap it-chhè só͘ hō ê miâ ,  m̄ nā tī kim-sè iā tī lâi-sè ,  lóng pôaⁿ-kè hn̄g-hn̄g ; 22  koh hō͘ bān-hāng-ū hâng-ho̍k tī I ê kha-ē ,  koh chiong I chòe koán bān-ū ê thâu ,  lâi siúⁿ-sù kàu-hōe ; 23  kàu-hōe sī I ê seng-khu ,  I só͘ chhiong-móa ê ;  I iā sī ēng bān ū chhiong-móa bān ū ê , 
