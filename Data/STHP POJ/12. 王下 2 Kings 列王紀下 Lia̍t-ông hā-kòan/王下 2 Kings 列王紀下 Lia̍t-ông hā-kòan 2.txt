1 Iâ-hô-hoa beh ēng kńg-lê-hong chiap Í-lī-a chiūⁿ-thiⁿ ê sî ,  Í-lī-a kap Í-lī-sa tùi Kiat-kah khì , 2 Í-lī-a kā Í-lī-sa kóng ,  Lí chhiáⁿ tiàm chia ,  in-ūi Iâ-hô-hoa chhe góa khì Pek-te̍k-lī ,  Í-lī-sa kóng ,  Góa kí éng-oa̍h ê Iâ-hô-hoa ,  kap lí ê oa̍h-miā lâi chiù-chōa ,  góa bô beh lī-khui lí ;  nn̄g-lâng chiū lo̍h-khì Pek-te̍k-lī , 3 Tī Pek-te̍k-lī hiah ê sian-ti ê ha̍k-seng chhut-lâi kìⁿ Í-lī-sa kā i kóng ,  Iâ-hô-hoa kin-á-ji̍t beh chhú lí ê ló-su lī-khui lí khì ,  lí chai mah? I kóng ,  Sī ,  góa chai ,  lín bo̍h chòe-siaⁿ , 4 Í-lī-a kā i kóng ,  Í-lī-sa ah ,  lí chhiáⁿ tiàm chia ,  in-ūi Iâ-hô-hoa chhe góa khì Iâ-lī-ko ,  I kóng ,  Góa kí éng-oa̍h ê Iâ-hô-hoa ,  kap lí ê oa̍h-miā ,  lâi chiù-chōa ,  góa bô beh lī-khui lí ,  In chiū kàu Iâ-lī-ko , 5 Tī Iâ-lī-ko hiah ê sian-ti ê ha̍k-seng chiū-kūn Í-lī-sa ,  kā i kóng ,  Iâ-hô-hoa kin-á-ji̍t beh chhú lí ê ló-su lī-khui lí khì ,  lí chai mah? I kóng ,  Sī ,  góa chai ,  lín bo̍h chòe-siaⁿ , 6 Í-lī-a kā Í-lī-sa kóng ,  Lí chhiáⁿ tiàm chia ,  in-ūi Iâ-hô-hoa chhe góa khì Iok-tàn ,  Í-lī-sa kóng ,  Góa kí éng-oa̍h ê Iâ-hô-hoa ,  kap lí ê oa̍h-miā ,  lâi chiù-chōa ,  góa bô beh lī-khui lí ,  In nn̄g-lâng chiū saⁿ-kap khì , 7 Ū sian-ti ê ha̍k-seng gō͘-cha̍p lâng khì ,  hn̄g-hn̄g khiā tī in ê tùi-bīn ;  nn̄g-lâng tī Iok-tàn hô-piⁿ teh khiā , 8 Í-lī-a the̍h i ê gōa-saⁿ kńg--khí-lâi ,  phah hiah ê chúi ,  chúi chiū hun siang-pêng ;  nn̄g-lâng kiâⁿ ta-tōe kè-khì , 9 Kè-khì liáu ,  Í-lī-a kā Í-lī-sa kóng ,  Góa iáu-bē siū-chhú lī-khui lí khì ,  góa beh kā lí chòe sím-mi̍h? lí taⁿ tio̍h kiû ,  Í-lī-sa kóng ,  Kiû lí chiong kám-tōng lí ê sîn hō͘ góa siang-hūn , 10 Í-lī-a kóng ,  Lí só͘ kiû--ê ,  oh--tit ah ;  chóng-sī góa siū-chhú lī-khui lí ê sî ,  lí nā khòaⁿ-kìⁿ góa ,  chiū beh tit-tio̍h ;  nā bô ,  chiū bōe tit-tio̍h , 11 In teh-kiâⁿ teh-kóng ,  hut-jiân ū hé-chhia hé-bé ,  keh-khui in nn̄g-lâng ;  Í-lī-a chiū chē kńg-lê-hong chiūⁿ-thiⁿ , 12 Í-lī-sa khòaⁿ-kìⁿ ,  chiū kiò kóng ,  Góa ê pē ah ,  góa ê pē ah ,  Í-sek-lia̍t ê chiàn-chhia kap i bé-peng ah ,  Āu-lâi bô koh khòaⁿ-kìⁿ i ;  chiū the̍h ka-kī ê saⁿ lâi thiah chòe nn̄g-pêng , 13 I khioh Í-lī-a ka-la̍uh lo̍h-lâi ê gōa-saⁿ ,  tò-tńg-khì khiā tī Iok-tàn hô-piⁿ , 14 I ēng Í-lī-a ka-la̍uh lo̍h-lâi ê gōa-saⁿ phah chúi ,  kóng ,  Í-lī-a ê Siōng-tè Iâ-hô-hoa tī toh-lo̍h? phah chúi liáu-āu ,  chúi chiū pun siang-pêng ;  Í-lī-sa chiū kè-khì , 15 Sian-ti ê ha̍k-seng ,  tiàm tī Iâ-lī-ko tī i ê tùi-bīn ê ,  khòaⁿ-kìⁿ i ,  chiū kóng ,  Kám-tōng Í-lī-a ê sîn tiàm tī Í-lī-sa lah ;  in chiū lâi ngiâ-chih i ,  phak-lo̍h tī i ê bīn-chêng , 16 Kā i kóng ,  Lí khòaⁿ ah ,  lí ê lô͘-po̍k chia ū chòng-sū gō͘-cha̍p lâng ;  kiû lí chún in khì chhē lí ê ló-su ;  kiaⁿ-liáu Iâ-hô-hoa ê Sîn leh i ,  hiat tī bó͘ ê soaⁿ ,  bó͘ ê soaⁿ-kok ,  I kóng ,  M̄-thang chhe , 17 In pek i kàu hō͘ i pháiⁿ-ē ,  i chiū kóng ,  Lín thang chhe i ,  In chiū chhe gō͘-cha̍p lâng khì ,  chhē saⁿ ji̍t ,  iā chhē-bô , 18 I tī Iâ-lī-ko thèng-hāu ,  in tò-lâi kàu i hia ;  i kā in kóng ,  Góa kiám-bô kā lín kóng ,  M̄-thang khì mah?19 Siâⁿ-lāi ê peh-sìⁿ kā Í-lī-sa kóng ,  Chhiáⁿ lí khòaⁿ chit ê siâⁿ ê tōe-tiám sī hó ,  chiàu góa ê chú só͘ khòaⁿ-kìⁿ--ê ;  chóng-sī chúi pháiⁿ ,  tì-kàu thó͘-tōe bô chhut-sán , 20 Í-lī-sa kóng ,  Lín the̍h chi̍t ê sin ê pân ,  tóe iâm lâi hō͘ góa ,  In chiū the̍h lâi hō͘ i , 21 I chhut-khì kàu chúi-chôaⁿ ,  chiong iâm piàⁿ tī hit lāi-bīn ,  kóng ,  Iâ-hô-hoa án-ni kóng ,  Góa i-hó chit ê chúi ,  bô koh tùi hia ū sí-bô ,  á-sī bô chhut-sán , 22 Hit ê chúi chiū i-hó ,  kàu kin-á-ji̍t ;  chiàu Í-lī-sa só͘ kóng ê ōe , 23 Í-lī-sa tùi hia chiūⁿ-khì Pek-te̍k-lī ,  chiūⁿ-lō͘ ê sî ,  ū gín-ná tùi siâⁿ-lāi chhut-lâi ,  thí-chhiò i ,  tùi i kóng ,  Liù-hia̍h-ê ,  chiūⁿ-khì o͘h ,  liù-hia̍h-ê ,  chiūⁿ-khì o͘h , 24 I oa̍t-thâu khòaⁿ in ,  chiū hōng Iâ-hô-hoa ê miâ chiù-chó͘ in ;  chiū ū nn̄g chiah hîm-bú tùi chhiū-nâ-lāi chhut-lâi ,  peh-thiah in tiong-kan sì-cha̍p-jī ê gín-ná , 25 I tùi-hia chiūⁿ Ka-bi̍t soaⁿ ;  koh tùi hia tò-khì Sat-má-lī-a , 
