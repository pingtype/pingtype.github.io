1 Iok-ngá-kèng ê nî-kan ,  Pa-pí-lûn ông Nî-pò͘-kah-nî-sat chiūⁿ-lâi ,  Iok-ngá-kèng ho̍k-sāi i saⁿ nî ;  āu-lâi hoán-tńg pōe-ge̍k i , 2 Iâ-hô-hoa chhe Ka-le̍k-tí ê kun-tūi ,  A-lân ê kun-tūi ,  Mô͘-ap ê kun-tūi ,  kap A-bûn ê kun-tūi ,  lâi kong-kek i ;  koh chhe in kong-kek Iû-tāi beh bia̍t i ;  chiàu Iâ-hô-hoa thok I ê lô͘-po̍k chiah ê sian-ti só͘ kóng ê , 3 Chit ê sū lîm-kàu Iû-tāi ,  si̍t-chāi sī tùi Iâ-hô-hoa ê bēng-lēng beh chhian-sóa i ,  lī-khui I ê bīn-chêng ;  che lóng sī in-ūi Má-ná-se ê chōe ,  chiàu i it-chhè só͘ kiâⁿ ê ; 4 iā ūi-tio̍h i lâu bô-chōe ê lâng ê huih ,  in-ūi i ēng bô-chōe ê lâng ê huih chhiong-móa Iâ-lō͘-sat-léng ;  chit ê chōe Iâ-hô-hoa m̄-khéng sià-bián , 5 Iok-ngá-kèng kî-û ê sū ,  kìⁿ i só͘ kiâⁿ ê ,  kiám bô lóng kì tī Iû-tāi lia̍t-ông ê kì-lio̍k mah?6 Iok-ngá-kèng kap i ê lia̍t-chó͘ tâng-khùn ;  i ê kiáⁿ Iok-ngá-kun sòa-chiap i chòe-ông , 7 Ai-ki̍p ông bô koh tùi i ê tōe chhut-lâi ;  in-ūi Pa-pí-lûn ū ông chhú kìⁿ sio̍k Ai-ki̍p ông ê tōe ,  tùi Ai-ki̍p sió-hô ,  kàu Pek-la̍h hô , 8 Iok-ngá-kun chē-ūi ê sî ,  cha̍p-poeh-hè ,  tī Iâ-lō͘-sat-léng chòe ông saⁿ-ge̍h-ji̍t ;  i ê lāu-bú miâ kiò Nî-hō͘-si-tha ,  sī Iâ-lō͘-sat-léng lâng Í-lī-ná-tan ê cha-bó͘-kiáⁿ , 9 Iok-ngá-kun kiâⁿ Iâ-hô-hoa só͘ khòaⁿ-chòe pháiⁿ ê sū ,  chiàu i ê lāu-pē it-chhè só͘ kiâⁿ , 10 Hit-sî Pa-pí-lûn ông Nî-pò͘-kah-nî-sat ê jîn-sîn chiūⁿ lâi Iâ-lō͘-sat-léng ,  ûi-khùn hit ê siâⁿ , 11 Tng i ê jîn-sîn ûi-khùn siâⁿ ê sî ,  Pa-pí-lûn ông Nî-pò͘-kah-nî-sat chiū lâi , 12 Iû-tāi ông Iok-ngá-kun chhut siâⁿ kàu Pa-pí-lûn ông hia ,  i kap i ê lāu-bú ,  kap i ê jîn-sîn ,  siú-léng ,  thài-kàm ,  lóng khì ,  Pa-pí-lûn ông lia̍h i ;  tī i chòe ông tē-poeh nî , 13 Koh chiong Iâ-hô-hoa tiān-lāi ê pó-mi̍h ,  kap ông-kiong ê pó-mi̍h ,  lóng tùi hia the̍h-khì ;  chiong Í-sek-lia̍t ông Só͘-lô-bûn só͘ chō Iâ-hô-hoa tiān-lāi ê kim-khì ,  lóng phah-phòa ,  chiàu Iâ-hô-hoa só͘ kóng ê ōe ; 14 koh chiong Iâ-lō͘-sat-léng ê chèng peh-sìⁿ ,  kap chèng siú-léng ,  í-ki̍p só͘ ū tōa koân-lêng ê ióng-sū ,  kiōng chi̍t-bān lâng ,  liân it-chhè ê kang-chhiūⁿ ,  thih-chhiūⁿ ,  lóng lia̍h-khì ;  tû kok-lāi ke̍k sòng-hiong ê lâng í-gōa ,  bô chhun chi̍t-ê ; 15 iā tòa Iok-ngá-kun kàu Pa-pí-lûn ,  kap thài-hō͘ ,  hō͘-hui ,  thài-kàm ,  kap kok-lāi ê tōa-koaⁿ ,  lóng lia̍h i tùi Iâ-lō͘-sat-léng kàu Pa-pí-lûn , 16 Koh chiong it-chhè ê ióng-sū chhit-chheng lâng ,  kap kang-chhiūⁿ ,  thih-chhiūⁿ ,  chi̍t-chheng lâng ,  lóng sī ióng-chòng ōe chiūⁿ-tīn-ê ,  Pa-pí-lûn ông lóng lia̍h i kàu Pa-pí-lûn , 17 Pa-pí-lûn ông siat-li̍p Iok-ngá-kun ê chek Má-thàm-ngá chòe ông sòa-chiap i ,  ōaⁿ i ê miâ kiò Se-tí-ka , 18 Se-tí-ka chē-ūi ê sî ,  jī-cha̍p-it hè ,  tī Iâ-lō͘-sat-léng chòe ông cha̍p-it nî ;  i ê lāu-bú miâ Hap-bō͘-tha ,  sī Li̍p-ná lâng Iâ-lī-bí ê cha-bó͘-kiáⁿ , 19 I kiâⁿ Iâ-hô-hoa só͘ khòaⁿ-chòe pháiⁿ ê sū ,  chiàu Iok-ngá-kèng it-chhè só͘ kiâⁿ ê , 20 Iâ-lō͘-sat-léng kap Iû-tāi tú-tio̍h chiah ê sū ,  sī in-ūi Iâ-hô-hoa hoat-chhut siū-khì ,  beh tùi I ê bīn-chêng kóaⁿ-chhut in , 
