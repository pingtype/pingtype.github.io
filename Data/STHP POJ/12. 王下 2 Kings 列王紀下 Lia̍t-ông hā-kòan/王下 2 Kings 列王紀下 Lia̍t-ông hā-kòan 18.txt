1 Tng Í-sek-lia̍t ông Í-la̍h ê kiáⁿ Hô-sè-a saⁿ nî ,  Iû-tāi ông A-hap-su ê kiáⁿ Hi-se-ka chē-ūi , 2 I chē-ūi ê sî ,  jī-cha̍p-gō͘ hè ;  tī Iâ-lō͘-sat-léng chòe ông ,  kiōng jī-cha̍p-káu nî ;  i ê lāu-bú miâ kiò A-pí ,  sī Sat-ka-lī-ngá ê cha-bó͘-kiáⁿ , 3 I kiâⁿ Iâ-hô-hoa só͘ khòaⁿ-chòe hó ê sū ,  chiàu i ê chó͘ Tāi-pi̍t it-chhè só͘ kiâⁿ ê , 4 I hòe-bô soaⁿ-thâu-tôaⁿ ,  húi-hoāi thiāu-siōng ,  chhò A-sià-la̍h ,  phah-chhùi Mô͘-se só͘ chō ê tâng-chôa ;  in-ūi kàu hit-sî Í-sek-lia̍t lâng tùi i sio-hiuⁿ ;  kiò i chòe Nî-hut-si-tàn , 5 I óa-khò Iâ-hô-hoa Í-sek-lia̍t ê Siōng-tè ;  tī i í-āu Iû-tāi lia̍t-ông tiong bô chi̍t-ê ōe pí-tit i ,  i í-chêng iā bô , 6 In-ūi i kiat-liân tī Iâ-hô-hoa ,  tè I bô lī-khui ,  chip-siú Iâ-hô-hoa só͘ bēng-lēng Mô͘-se ê kài-bēng , 7 Iâ-hô-hoa kap i tī-teh ,  i bô-lūn khì toh-lo̍h ,  it-chīn heng-thong ;  i pōe-poān A-su̍t ông ,  bô ho̍k-sāi i , 8 I kong-kek Hui-lī-sū lâng ,  ti̍t-kàu Ka-sat ,  kap i ê kéng-kài ,  tùi chiú-kiⁿ-lâu kàu kian-kò͘ ê siâⁿ , 9 Hi-se-ka ông tē-sì nî ,  chiū-sī Í-sek-lia̍t ông Í-la̍h ê kiáⁿ Hô-sè-a tē-chhit nî ,  A-su̍t ông Sat-bān-í-sek chiūⁿ-lâi kong-kek Sat-má-lī-a ,  ûi-khùn i , 10 Kàu tē-saⁿ nî bé chiū chhú i ;  Hi-se-ka la̍k-nî ,  Í-sek-lia̍t ông Hô-sè-a káu-nî ,  Sat-má-lī-a hō͘ i chhú--khì , 11 A-su̍t ông lia̍h Í-sek-lia̍t lâng kàu A-su̍t ,  an-tì in tī Hap-la̍h ,  kap Hap-phok ,  tī Ko-sàn hô-piⁿ-ê ,  kap Má-tāi lâng hiah ê siâⁿ , 12 In-ūi in m̄ thiaⁿ-thàn Iâ-hô-hoa in ê Siōng-tè ê ōe ,  ûi-pōe I ê iok ;  kìⁿ Iâ-hô-hoa ê lô͘-po̍k Mô͘-se só͘ bēng-lēng ê ,  in m̄-thiaⁿ ,  m̄-siú i , 13 Hi-se-ka ông cha̍p-sì nî ,  A-su̍t ông Se-ná-ki-li̍p chiūⁿ lâi kong-kek Iû-tāi it-chhè kian-kò͘ ê siâⁿ ,  chhú i , 14 Iû-tāi ông Hi-se-ka chhe lâng khì La̍h-kiat ,  kìⁿ A-su̍t ông ,  kóng ,  Góa ū-chōe lah ,  kiû lí lī-khui góa ;  kìⁿ lí hoa̍t góa ê ,  góa beh tam-tng ,  Tùi án-ni A-su̍t ông phài Iû-tāi ông Hi-se-ka gûn saⁿ-pah tha-liân-tek ,  kim saⁿ-cha̍p tha-liân-tek , 15 Hi-se-ka chiū chiong Iâ-hô-hoa tiān-lāi ,  kap ông-kiong hú-khò͘ só͘ ū ê gûn ,  lóng hō͘ i , 16 Hit-sî Hi-se-ka pak Iâ-hô-hoa tiān-mn̂g ê kim ,  kap Iû-tāi ông Hi-se-ka an tī thiāu--nih hiah ê kim ,  hō͘ A-su̍t ông , 17 A-su̍t ông tùi La̍h-kiat chhe Tha-jíⁿ-thàm ,  La̍h-pek-sat-lī ,  kap La̍h-pek-sa-ki ,  chhōa tōa-tūi peng khì Iâ-lō͘-sat-léng ,  Hi-se-ka ông hia ;  in chiūⁿ-khì kàu Iâ-lō͘-sat-léng ,  Í-keng kàu ,  chiū lâi khiā tī téng-tî ê chúi-kau-piⁿ ,  chiū-sī tī phiò-pò͘ sai-hū ê chhân ê tōa-lō͘ , 18 In âu-kiò ông ê sî ,  chiū ū koán-ke ê Hi-le̍k-ka ê kiáⁿ Í-lī-a-kèng ,  kap su-kì Sià-pek-ná ,  kap sú-koaⁿ A-sat ê kiáⁿ Iok-a ,  chhut-lâi kìⁿ in , 19 La̍h-pek-sa-ki tùi in kóng ,  Lín khì kā Hi-se-ka kóng ,  A-su̍t ông ,  tāi-ông ,  án-ni kóng ,  Lí só͘ óa-khò ê sī óa-khò sím-mi̍h?20 Lí kóng ,  Ū kè-bô͘ ,  ū khùi-la̍t ,  thang kau-chiàn ;  che sī khang-khang ê ōe nā-tiāⁿ ,  Lí tàu-tí óa-khò chī-chūi ,  chiah pōe-poān góa ah?21 Khòaⁿ ah ,  lí só͘ óa-khò ê Ai-ki̍p ,  sī hit ê pit-phòa ê lô͘-tek-koáiⁿ ;  lâng nā òa(**óa) i ,  chiū ōe chhiah-ji̍p i ê chhiú ;  Ai-ki̍p ông Hoat-ló tùi it-chhè óa-khò i ê lâng ,  iā sī án-ni , 22 Lín nā kā góa kóng ,  Goán óa-khò Iâ-hô-hoa goán ê Siōng-tè ;  chit ê Iâ-hô-hoa kiám m̄-sī Hi-se-ka bat hòe I ê soaⁿ-thâu-tôaⁿ ,  kap I hiah ê chè-tôaⁿ ;  iā bat tùi Iû-tāi kap Iâ-lō͘-sat-léng ê lâng kóng ,  Lín tio̍h tī Iâ-lō͘-sat-léng ,  tī chit ê tôaⁿ-chêng kèng-pài ê mah?23 Taⁿ chhiáⁿ lí ēng chún-tǹg hō͘ góa ê chú A-su̍t ông ,  góa hō͘ lí nn̄g-chheng chiah bé ,  khòaⁿ lí hit-bīn ōe pī-pān lâng khiâ i á-bōe ; 24 nā bōe ,  thái-thó ōe phah-thè góa ê chú chiah-ê tē-it sòe ê lô͘-po̍k-tiong chi̍t ê kun-tiúⁿ ,  iā kéng-jiân óa-khò Ai-ki̍p ,  ài tit-tio̍h chiàn-chhia kap bé-peng ah?25 Taⁿ góa chiūⁿ lâi kong-kek húi-bia̍t chit ê tōe ,  kiám bô Iâ-hô-hoa ê ì-sù mah? Iâ-hô-hoa hoan-hù góa kóng ,  Lí chiūⁿ-khì kong-kek húi-bia̍t chit ê tōe , 26 Hi-le̍k-ka ê kiáⁿ Í-lī-a-kèng ,  kap Sià-pek-ná ,  Iok-a ,  tùi La̍h-pek-sa-ki kóng ,  Kiû lí ēng A-lân ê ōe kap lí ê lô͘-po̍k kóng ,  in-ūi goán ōe hiáu thiaⁿ ,  m̄-thang ēng Iû-tāi ê ōe kap goán kóng ,  hō͘ siâⁿ-téng ê peh-sìⁿ hī-khang thiaⁿ-kìⁿ , 27 La̍h-pek-sa-ki kóng ,  Góa ê chú chhe góa lâi ,  kiám sī tùi lí ê chú kap lí kóng chiah ê ōe mah? kiám m̄-sī tùi chē tī siâⁿ-téng ê lâng kóng ,  hō͘ in kap lín pîⁿ-pîⁿ chia̍h ka-kī ê pùn ,  lim ka-kī ê jiō mah?28 La̍h-pek-sa-ki chiū khiā-teh ,  ēng Iû-tāi ê ōe tōa-siaⁿ kiò kóng ,  Lín tio̍h thiaⁿ A-su̍t ông ,  tāi-ông ê ōe , 29 Ông án-ni kóng ,  Lín m̄-thang hō͘ Hi-se-ka só͘ phiàn ;  in-ūi i bōe-ōe kiù lín thoat-lī ông ê chhiú , 30 Iā bo̍h-tit thiaⁿ Hi-se-ka kah lín óa-khò Iâ-hô-hoa ,  kóng ,  Iâ-hô-hoa tek-khak beh kiù lán ,  chit ê siâⁿ tek-khak bô kau tī A-su̍t ông ê chhiú , 31 Bo̍h-tit thiaⁿ Hi-se-ka ê ōe ;  in-ūi A-su̍t ông án-ni kóng ,  Lín tio̍h kap góa hô-hó ,  chhut-lâi tâu-hâng góa ,  ta̍k-lâng chiū thang chia̍h ka-kī ê phû-tô-chhiū kap bû-hoa-kó chhiū ê ké-chí ,  lim ka-kī ê chíⁿ-chúi ; 32 thèng-hāu góa chhōa lín kàu chi̍t ê tōe kap lín pún-tōe bô koh-iūⁿ ,  chiū-sī ū gō͘-kak kap sin-chiú ê tōe ,  ū bí-niû kap phû-tô-hn̂g ê tōe ,  ū kaⁿ-ná-iû kap bi̍t ê tōe ,  hō͘ lín oa̍h-teh bô sí ,  Hi-se-ka ín-iú lín kóng ,  Iâ-hô-hoa beh chín-kiù lán ,  lín bo̍h-tit thiaⁿ i ê ōe , 33 Lia̍t-kok ê siōng-tè ,  kiám ū chi̍t-ê bat kiù i ê kok thoat-lī A-su̍t ông ê chhiú mah?34 Hap-má kap A-jíⁿ-poa̍t ê siōng-tè tī toh-lo̍h ah? Se-hoat-óa-im ,  Hi-ná ,  Í-óa ê siōng-tè tī toh-lo̍h ah? in kiám bat kiù Sat-má-lī-a thoat-lī góa ê chhiú mah?35 Chiah ê kok ê siōng-tè ū chī-chūi bat kiù ka-kī ê kok thoat-lī góa ê chhiú ah ,  bo̍h-kioh Iâ-hô-hoa kiám ōe kiù Iâ-lō͘-sat-léng thoat-lī góa ê chhiú ah?36 Peh-sìⁿ chēng-chēng ,  iā bô ìn chi̍t-kù ;  in-ūi ông bat hoan-hù kóng ,  Bo̍h-tit ìn i , 37 Hit-sî Hi-le̍k-ka ê kiáⁿ koán-ke ê Í-lī-a-kèng ,  kap su-kì Sià-pek-ná ,  kap sú-koaⁿ A-sat ê kiáⁿ Iok-a ,  lóng thiah-li̍h saⁿ ,  lâi kàu Hi-se-ka hia ,  chiong La̍h-pek-sa-ki ê ōe kā i kóng , 
