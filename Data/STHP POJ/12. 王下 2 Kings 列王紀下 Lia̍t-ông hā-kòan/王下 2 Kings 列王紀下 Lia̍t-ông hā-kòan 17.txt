1 Iû-tāi ông A-hap-sū cha̍p-jī nî ,  Í-la̍h ê kiáⁿ Hô-sè-a tī Sat-má-lī-a chē-ūi ,  chòe Í-sek-lia̍t ông kiōng káu nî , 2 I kiâⁿ Iâ-hô-hoa só͘ khòaⁿ-chòe pháiⁿ ê sū ,  chóng-sī bô chhin-chhiūⁿ i í-chêng ê Í-sek-lia̍t chiah ê ông , 3 A-su̍t ông Sat-bān-í-sek chiūⁿ-lâi kong-kek i ,  Hô-sè-a chiū hâng-ho̍k i ,  chìn-kòng i , 4 A-su̍t ông chai Hô-sè-a ū kè-bô͘ pōe-poān ,  in-ūi i bat chhe sù-chiá khì kìⁿ Ai-ki̍p ông So ,  koh bô chìn-kòng A-su̍t ông ,  chhin-chhiūⁿ í-chêng nî-nî ê só͘ chòe ;  só͘-í A-su̍t ông koaiⁿ-kìm--i ,  pa̍k i tī kaⁿ--nih , 5 A-su̍t ông chiūⁿ-lâi piàn-kiâⁿ hit ê tōe ,  koh chiūⁿ-lâi ûi-kong Sat-má-lī-a saⁿ-nî kú , 6 Hô-sè-a tē-káu nî A-su̍t ông chhú Sat-má-lī-a ,  lia̍h Í-sek-lia̍t lâng kàu A-su̍t ,  an-tì in tī Hap-la̍h ,  kap Hap-phok ,  tī Ko-sàn hô-piⁿ-ê kap Má-tāi lâng hiah ê siâⁿ , 7 Che sī in-ūi Í-sek-lia̍t lâng tek-chōe Iâ-hô-hoa in ê Siōng-tè ,  chiū-sī chhōa in chhut Ai-ki̍p tōe ,  thoat-lī Ai-ki̍p ông Hoat-ló ê chhiú ê ; 8 in khì kèng-ùi pa̍t ê siōng-tè ,  thàn Iâ-hô-hoa tī Í-sek-lia̍t ê thâu-chêng só͘ kóaⁿ-chhut ê gōa-pang lâng ,  kap Í-sek-lia̍t lia̍t-ông só͘ siat ê kui-lē , 9 Í-sek-lia̍t lâng àm-chīⁿ kiâⁿ put-gī ê sū ,  tek-chōe Iâ-hô-hoa in ê Siōng-tè ,  tī in hiah ê siâⁿ ,  tùi chiú-kiⁿ-lâu kàu kian-kò͘ ê siâⁿ ,  khí soaⁿ-thâu-tôaⁿ , 10 Tī ta̍k ê koâiⁿ-soaⁿ ê téng-bīn ,  ta̍k châng chhiⁿ-chhùi ê chhiū-kha ,  khiā thiāu-siōng ,  kap hiah ê A-sià-la̍h ; 11 koh tī-hia sio-hiuⁿ tī ta̍k ê soaⁿ-thâu-tôaⁿ ,  chhin-chhiūⁿ Iâ-hô-hoa tī in ê thâu-chêng só͘ kóaⁿ-chhut ê gōa-pang lâng ê só͘ kiâⁿ ;  koh kiâⁿ hiah ê pháiⁿ-tāi lâi kek Iâ-hô-hoa ê siū-khì , 12 Koh ho̍k-sāi ngó͘-siōng ,  chiū-sī Iâ-hô-hoa só͘ hoan-hù in kóng ,  M̄-thang án-ni chòe--ê , 13 Chóng-sī Iâ-hô-hoa thok chèng sian-ti kap sian-kiàn--ê ,  tùi Í-sek-lia̍t kap Iû-tāi chòe kan-chèng ,  kóng ,  Tio̍h lī-khui lín ê pháiⁿ só͘ kiâⁿ ,  chip-siú Góa ê kài-bēng ,  lu̍t-lē ,  chiàu Góa hoan-hù lín ê lia̍t-chó͘ ,  kap thok Góa ê lô͘-po̍k chèng sian-ti só͘ thoân hō͘ lín oân-choân ê lu̍t-hoat , 14 Chóng-sī in m̄-thiaⁿ ,  ngī in ê ām-kún ,  chhin-chhiūⁿ in ê lia̍t-chó͘ ngī in ê ām-kún ,  m̄ sìn-ho̍k Iâ-hô-hoa in ê Siōng-tè ê , 15 In iā khì-sak I ê lu̍t-lē ,  í-ki̍p I kap in ê lia̍t-chó͘ só͘ li̍p ê iok ,  kap tùi in só͘ kan-chèng ê kan-chèng ,  thàn hu-ké ,  lâi ka-kī chòe hu-ké ,  o̍h chiu-ûi ê gōa-pang lâng ;  hiah ê lâng chiū-sī Iâ-hô-hoa bat bēng-lēng in m̄-thang o̍h in ê só͘-kiâⁿ-ê , 16 In lī-khui Iâ-hô-hoa in ê Siōng-tè it-chhè ê kài-bēng ,  ūi pún-sin chù-siōng ,  chiū-sī nn̄g-chiah gû-á ,  chòe A-sià-la̍h ,  kèng-pài thiⁿ-téng ê bān-siōng ,  ho̍k-sāi Pa-le̍k , 17 Koh hō͘ in ê kiáⁿ cha-bó͘-kiáⁿ keng-kè hé ,  iā ēng chiam-pok ,  siâ-su̍t ,  bōe ka-kī kiâⁿ Iâ-hô-hoa só͘ khòaⁿ-chòe pháiⁿ ê sū ,  kek I ê siū-khì , 18 Só͘-í Iâ-hô-hoa tōa siū-khì Í-sek-lia̍t lâng ,  kóaⁿ in lī-khui I ê bīn-chêng ;  to̍k-to̍k chhun Iû-tāi chi̍t chi-phài nā-tiāⁿ , 19 Iû-tāi iā bô thàn Iâ-hô-hoa in ê Siōng-tè ê kài-bēng ,  chiū-sī thàn Í-sek-lia̍t só͘ li̍p ê kui-lē , 20 Iâ-hô-hoa khì-sak Í-sek-lia̍t ê chèng hō͘-è ,  khó͘-chhó͘ in ,  chiong in kau tī chhiúⁿ-lia̍h in ê lâng ê chhiú ,  kàu-bé kóaⁿ-chhut in lī-khui I ê bīn-chêng , 21 In-ūi thiah Í-sek-lia̍t lī-khui Tāi-pi̍t ê ke ;  in chiū siat-li̍p Nî-pat ê kiáⁿ Iâ-lô-phò-àm chòe ông ,  Iâ-lô-phò-àm pek Í-sek-lia̍t hō͘ in bô thàn Iâ-hô-hoa ,  hō͘ in kan-hoān tōa-chōe , 22 Í-sek-lia̍t lâng kiâⁿ Iâ-lô-phò-àm só͘ hoān it-chhè ê chōe ,  bô lī-khui i , 23 Tì-kàu Iâ-hô-hoa chhian-sóa Í-sek-lia̍t lī-khui I ê bīn-chêng ,  chiàu I thok I ê lô͘-po̍k chèng sian-ti só͘ kóng ê ;  án-ni Í-sek-lia̍t siū-lia̍h lī-khui pún-tōe kàu A-su̍t ,  kàu kin-á-ji̍t , 24 A-su̍t ông tùi Pa-pí-lûn ,  Kó͘-tha ,  A-óa ,  Hap-má ,  kap Se-hoat-óa-im ,  î-sóa lâng lâi Sat-má-lī-a ,  an-tì in tī hiah ê siâⁿ ,  thòe Í-sek-lia̍t lâng ;  in chiū tit-tio̍h Sat-má-lī-a ,  lâi khiā-khí hiah ê siâⁿ , 25 In khí-thâu khiā-khí tī-hia ê sî ,  bô kèng-ùi Iâ-hô-hoa ;  só͘-í Iâ-hô-hoa hō͘ sai ji̍p in tiong-kan ,  kā-sí kúi-nā lâng , 26 Ū lâng pò A-su̍t ông kóng ,  Lí só͘ î-sóa an-tì tī Sat-má-lī-a hiah ê siâⁿ ê lia̍t-pang lâng ,  m̄-chai hit só͘-chāi ê Siōng-tè ê kui-lē ,  só͘-í I hō͘ sai ji̍p lâi in tiong-kan ,  kā-sí in ,  in-ūi in m̄-chai hit só͘-chāi ê Siōng-tè ê kui-lē , 27 A-su̍t ông chiū bēng-lēng kóng ,  Tùi hia lia̍h-lâi ê chè-si ,  thang hō͘ in chi̍t-ê tò-khì ,  hō͘ i tòa hia khiā-khí ,  ēng hit só͘-chāi ê Siōng-tè ê kui-lē kà-sī in , 28 Tùi án-ni hiah ê tùi Sat-má-lī-a só͘ lia̍h-khì ê chè-si ,  chi̍t-ê tò-lâi ,  khiā-khí tī Pek-te̍k-lī ,  kà-sī in tio̍h cháiⁿ-iūⁿ kèng-ùi Iâ-hô-hoa , 29 Chóng-sī ta̍k pang-kok ê lâng chō in ka-kī ê siōng-tè ;  ta̍k-kok ê lâng tī in só͘ khiā-khí hiah ê siâⁿ an-tì i ê siōng tī Sat-má-lī-a lâng chêng só͘ chō ê soaⁿ-thâu-biō , 30 Pa-pí-lûn lâng chō So͘-kat-pí-la̍p ,  Kó͘-tha lâng chō Le̍k-kah ,  Hap-má lâng chō A-sī-má ; 31 A-óa lâng chō Le̍k-hap kap Tha-jíⁿ-tha ,  Se-hoat-óa-im lâng ēng hé sio kiáⁿ-jî ,  hiàn hō͘ Se-hoat-óa-im ê siōng-tè A-tek-bí-le̍k kap A-ná-bí-le̍k , 32 In án-ni kèng-ùi Iâ-hô-hoa ,  tùi chèng-lâng tiong siat-li̍p lâng chòe soaⁿ-thâu-tôaⁿ ê chè-si ,  thòe in hiàn-chè tī soaⁿ-thâu-biō , 33 In kèng-ùi Iâ-hô-hoa ,  koh ho̍k-sāi ka-kī ê siōng-tè ;  tùi sím-mi̍h kok sóa-lâi ,  chiū thàn hit kok ê kui-lē , 34 In kàu kin-á-ji̍t iáu-kú chiàu chêng ê hong-sio̍k khì kiâⁿ ,  bô kèng-ùi Iâ-hô-hoa ,  bô chun-thàn in ê lu̍t-lē ,  kap in ê kui-lē ,  iā bô chiàu Iâ-hô-hoa bēng-lēng Ngá-kok hō͘-è ê lu̍t-hoat kài-bēng ;  Ngá-kok chiū-sī I só͘ chheng chòe Í-sek-lia̍t ê , 35 Iâ-hô-hoa bat kap in li̍p-iok ,  hoan-hù in kóng ,  M̄-thang kèng-ùi pa̍t ê siōng-tè ,  m̄-thang kūi-pài ,  m̄-thang ho̍k-sāi i ,  m̄-thang chè-hiàn i , 36 To̍k-to̍k hit-ê ēng tōa koân-lêng kap chhun-chhut ê chhiú-kut chhōa lín chhut Ai-ki̍p tōe ê Iâ-hô-hoa ,  lín tio̍h kèng-ùi I ,  kūi-pài I ,  chè-hiàn I , 37 I siá hō͘ lín ê lu̍t-lē ,  lé-gî ,  lu̍t-hoat ,  kài-bēng ,  lín eng-kai éng-oán chip-siú chun-thàn ;  m̄-thang kèng-ùi pa̍t ê siōng-tè , 38 Góa kap lín só͘ li̍p ê iok ,  lín m̄-thang bōe kì-tit ,  iā m̄-thang kèng-ùi pa̍t ê siōng-tè , 39 To̍k-to̍k tio̍h kèng-ùi Iâ-hô-hoa lín ê Siōng-tè ,  I beh kiù lín thoat-lī lín it-chhè tùi-te̍k ê chhiú , 40 Chóng-sī in m̄-thiaⁿ-thàn ,  iû-goân chiàu chêng ê hong-sio̍k khì kiâⁿ , 41 Án-ni chiah ê lia̍t-kok iā kèng-ùi Iâ-hô-hoa ,  iā ho̍k-sāi in ê ngó͘-siōng ;  in ê kiáⁿ ,  in ê sun ,  iā lóng sī án-ni ;  in ê chó͘-kong só͘ kiâⁿ ê ,  kàu kin-á-ji̍t in iā kiâⁿ i , 
