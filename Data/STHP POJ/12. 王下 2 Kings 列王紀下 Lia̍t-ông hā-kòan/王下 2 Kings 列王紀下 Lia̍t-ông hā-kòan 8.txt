1 Ū chi̍t ê hū-jîn-lâng ,  Í-lī-sa bat hō͘ i ê kiáⁿ koh-oa̍h ê ,  iā bat kā i kóng ,  Khí-lâi ,  lí kap lí ê choân-ke khì tòa lí só͘ thang tòa ê só͘-chāi ;  in-ūi Iâ-hô-hoa bēng-lēng ki-hng lîm-kàu ,  beh tī chit ê só͘-chāi chhit-nî kú , 2 Hū-jîn-lâng chiū khí-lâi ,  chiàu Siōng-tè ê lô͘-po̍k ê ōe khì kiâⁿ ;  i kap i ê ke khì Hui-lī-sū lâng ê tōe ,  tòa chhit-nî kú , 3 Chhit-nî móa ,  hit ê hū-jîn-lâng tùi Hui-lī-sū tōe tò-lâi ;  chiū chhut-khì ,  beh ūi ka-kī ê chhù-the̍h chhân-hn̂g kiû-kiò ông , 4 Hit-sî ông kap Siōng-tè ê lô͘-po̍k ê chhe-ēng Ki-hap-se kóng-ōe ,  kóng ,  Chhiáⁿ lí chiong Í-lī-sa só͘ kiâⁿ it-chhè ê tōa-sū kā góa kóng , 5 Ki-hap-se teh kā ông kóng Í-lī-sa cháiⁿ-iūⁿ hō͘ sí ê lâng koh-oa̍h ;  chhàu-khám hit ê hū-jîn-lâng ,  chiū-sī i hō͘ i ê kiáⁿ koh-oa̍h-ê ,  ūi-tio̍h i ê chhù-the̍h chhân-hn̂g lâi kiû-kiò ông ,  Ki-hap-se kóng ,  Góa ê chú góa ê ông ,  chit-ê sī hit ê hū-jîn-lâng ,  chit-ê sī i ê kiáⁿ ,  chiū-sī Í-lī-sa hō͘ i koh-oa̍h ê , 6 Ông mn̄g hit ê hū-jîn-lâng ,  i chiū kā i kóng ;  ông chiū ūi-tio̍h i phài chi̍t ê koaⁿ-oân kóng ,  Kìⁿ-nā sio̍k chit ê hū-jîn-lâng ê ,  lóng tio̍h hêng i ;  tùi i lī-khui pún só͘-chāi kàu kin-á-ji̍t ,  i ê chhân-hn̂g só͘ chhut-sán ê ,  iā lóng tio̍h hêng i , 7 Í-lī-sa lâi kàu Tāi-má-sek ;  A-lân ông Piān-hap-ta̍t teh phòa-pīⁿ ;  ū lâng kā ông kóng ,  Siōng-tè ê lô͘-po̍k lâi kàu chia , 8 Ông chiū kā Hap-siat kóng ,  Lí tòa lé-mi̍h khì kìⁿ Siōng-tè ê lô͘-po̍k ,  pài-thok i mn̄g Iâ-hô-hoa khòaⁿ góa chit ê pīⁿ ōe oa̍h á-bōe?9 Hap-siat chiū khì kìⁿ i ,  ēng sì-cha̍p chiah lo̍k-tô chài Tāi-má-sek ta̍k-hō ê hó-mi̍h chòe lé-mi̍h ,  khì khiā tī i ê bīn-chêng ,  kóng ,  Lí ê kiáⁿ A-lân ông Piān-hap-ta̍t chhe góa lâi lí chia ,  kóng ,  Góa chit ê pīⁿ ōe oa̍h á-bōe?10 Í-lī-sa kā i kóng ,  Lí khì hê-hok i ,  kóng ,  Lí tek-khak ōe oa̍h ;  chóng-sī Iâ-hô-hoa chí-sī góa ,  i tek-khak beh sí , 11 Í-lī-sa chù-ba̍k khòaⁿ i ,  tì-kàu i kiàn-siàu ;  Siōng-tè ê lô͘-po̍k chiū lâu ba̍k-sái , 12 Hap-siat kóng ,  Góa ê chú siáⁿ-sū lâu ba̍k-sái? Ìn kóng ,  In-ūi góa chai lí só͘ beh khó͘-chhó͘ Í-sek-lia̍t lâng ê ;  ēng hé sio in hiám-iàu ê só͘-chāi ,  ēng to thâi-sí in ê chòng-teng ,  siak-sí in ê eⁿ-á ,  phòa-khui in ū sin-īn ê hū-jîn-lâng , 13 Hap-siat kóng ,  Lí ê lô͘-po̍k sī sím-mi̍h ,  put-kò sī chi̍t chiah káu ,  thái-thó ōe kiâⁿ chit ê tōa-sū ah? Í-lī-sa ìn kóng ,  Iâ-hô-hoa chí-sī góa ,  lí beh chòe A-lân ông , 14 I lī-khui Í-lī-sa ,  tò-khì i ê chú-lâng hia ;  chú-lâng mn̄g i kóng ,  Í-lī-sa kā lí kóng sím-mi̍h? Ìn kóng ,  I kā góa kóng ,  lí tek-khak ōe oa̍h , 15 Keh-ji̍t i the̍h kāu ê pò͘ ùn chúi ,  khàm ông ê bīn ,  ông chiū sí ,  Hap-siat chiū thòe i chòe ông , 16 Í-sek-lia̍t ông A-hap ê kiáⁿ Iok-lâm tē-gō͘ nî ,  Iok-sa-hoat chòe Iû-tāi ông ê sî ,  Iû-tāi ông Iok-sa-hoat ê kiáⁿ Iâ-hô-lâm khí-thâu chē-ūi , 17 Iâ-hô-lâm chē-ūi ê sî ,  saⁿ-cha̍p-jī hè ,  tī Iâ-lō͘-sat-léng chòe-ông le̍k-kè poeh-nî , 18 I kiâⁿ Í-sek-lia̍t ông ê lō͘ ,  kap A-hap ê ke bô koh-iūⁿ ;  in-ūi i chhōa A-hap ê cha-bó͘-kiáⁿ chòe-bó͘ ,  kiâⁿ Iâ-hô-hoa só͘ khòaⁿ-chòe pháiⁿ ê sū , 19 Chóng-sī Iâ-hô-hoa ,  in-ūi I ê lô͘-po̍k Tāi-pi̍t ê iân-kò͘ ,  m̄-kam bia̍t Iû-tāi ,  chiàu I só͘ èng-ún Tāi-pi̍t ê ōe ,  éng-oán siúⁿ-sù chi̍t pha teng hō͘ i ê kiáⁿ-sun , 20 Tng Iok-lâm ê nî-kan ,  Í-tong pōe-poān Iû-tāi ,  thoat-lī i ê chhiú-thâu ,  ka-kī siat-li̍p ông , 21 Iok-lâm tòa só͘ ū ê chiàn-chhia ,  kè-khì Sat-ek ,  thàu-mî khí-lâi ,  phah ûi-khùn i ê Í-tong lâng kap hiah ê chhia-tiúⁿ ;  peh-sìⁿ chiū tô-cháu ,  ta̍k-ê tò-khì i ê pò͘-pîⁿ , 22 Án-ni ,  Í-tong lâng pōe-poān Iû-tāi ,  thoat-lī i ê chhiú-thâu ,  kàu kin-á-ji̍t ,  Siâng hit-sî ,  Li̍p-ná lâng iā pōe-poān , 23 Iok-lâm kî-û ê sū ,  kìⁿ i só͘ kiâⁿ ê ,  kiám bô lóng kì tī Iû-tāi lia̍t-ông ê kì-lio̍k mah?24 Iok-lâm kap i ê lia̍t-chó͘ tâng-khùn ,  tī Tāi-pi̍t siâⁿ kap i ê chó͘ tâng bâi-chòng ,  I ê kiáⁿ A-hap-siā sòa-chiap i chòe-ông , 25 Í-sek-lia̍t ông A-hap ê kiáⁿ Iok-lâm cha̍p-jī nî ,  Iû-tāi ông Iâ-hô-lâm ê kiáⁿ A-hap-siā khí-thâu chē-ūi , 26 A-hap-siā chē-ūi ê sî ,  jī-cha̍p-jī hè ,  tī Iâ-lō͘-sat-léng chòe ông chi̍t-nî ;  i ê lāu-bú miâ kiò A-tha-lī-ngá ,  sī Í-sek-lia̍t ông Àm-lī ê cha-bó͘-sun , 27 I kiâⁿ A-hap ê ke ê lō͘ ,  kiâⁿ Iâ-hô-hoa só͘ khòaⁿ-chòe pháiⁿ ê sū ,  kap A-hap ê ke bô koh-iūⁿ ,  In-ūi i sī A-hap ê ke ê kiáⁿ-sài , 28 I kap A-hap ê kiáⁿ Iok-lâm saⁿ-kap khì Ki-lia̍t ê La̍h-boa̍t ,  kap A-lân ông Hap-siat kau-chiàn ;  A-lân lâng phah-siong Iok-lâm , 29 Iok-lâm ông tò-khì Iâ-su-lia̍t ,  beh i-tī i ê siong ,  chiū-sī i tī La̍h-boa̍t kap A-lân ông Hap-siat kau-chiàn ê sî ,  A-lân lâng phah--tio̍h i--ê ,  Iû-tāi ông Iâ-hô-lâm ê kiáⁿ A-hap-siā lo̍h-khì Iâ-su-lia̍t ,  beh bāi A-hap ê kiáⁿ Iok-lâm ,  in-ūi i ū phòa-pīⁿ , 
