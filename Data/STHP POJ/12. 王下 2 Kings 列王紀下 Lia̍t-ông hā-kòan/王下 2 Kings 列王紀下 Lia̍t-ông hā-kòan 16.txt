1 Lī-má-lī ê kiáⁿ Pí-ka cha̍p-chhit nî ,  Iû-tāi ông Iok-thán ê kiáⁿ A-hap-su chē-ūi , 2 A-hap-su chē-ūi ê sî ,  jī-cha̍p hè ,  tī Iâ-lō͘-sat-léng chòe-ông cha̍p-la̍k nî ;  bô chhin-chhiūⁿ i ê chó͘ Tāi-pi̍t kiâⁿ Iâ-hô-hoa i ê Siōng-tè só͘ khòaⁿ-chòe hó ê sū , 3 Chiū-sī kiâⁿ Í-sek-lia̍t chiah ê ông ê lō͘ ,  koh hō͘ i ê kiáⁿ keng-kè hé ,  chiàu Iâ-hô-hoa tùi Í-sek-lia̍t lâng ê bīn-chêng kóaⁿ-chhut gōa-pang lâng só͘ kiâⁿ khó-ò͘ⁿ ê sū , 4 Koh tī soaⁿ-thâu-tôaⁿ ,  tī soaⁿ ê téng-bīn ,  tī ta̍k châng chhiⁿ-chhùi ê chhiū-kha ,  hiàn-chè sio-hiuⁿ , 5 Hit-sî A-lân ông Lī-sìn kap Í-sek-lia̍t ông Lī-má-lī ê kiáⁿ Pí-ka chiūⁿ-lâi kong-kek Iâ-lō͘-sat-léng ,  ûi-khùn A-hap-su ;  chóng-sī bōe iâⁿ i , 6 Tng-sî A-lân ông Lī-sìn siu-hôe Í-la̍h-tha hō͘ A-lân ;  chiū kóaⁿ Iû-tāi lâng chhut Í-la̍h-tha ,  A-lân lâng chiū lâi Í-la̍h-tha ,  khiā-khí hia ,  kàu kin-á-ji̍t , 7 A-hap-su chhe sù-chiá khì kìⁿ A-su̍t ông Thê-kek-la̍h-pí-lia̍t-sek ,  kóng ,  Góa sī lí ê lô͘-po̍k ,  lí ê kiáⁿ ;  taⁿ A-lân ông kap Í-sek-lia̍t ông kong-kek góa ;  kiû lí chiūⁿ lâi kiù góa thoat-lī in ê chhiú , 8 A-hap-su chiong Iâ-hô-hoa tiān-lāi kap ông-kiong hú-khò͘ só͘ ū ê kim gûn ,  chòe lé-mi̍h sàng hō͘ A-su̍t ông , 9 A-su̍t ông thiaⁿ i ;  A-su̍t ông chiū chiūⁿ-khì kong-kek Tāi-má-sek ,  chhú i ,  lia̍h i ê peh-sìⁿ kàu Kiat-jíⁿ ,  thâi-sí Lī-sìn , 10 A-hap-su ông khì Tāi-má-sek beh ngiâ-chih A-su̍t ông Thê-kek-la̍h-pí-lia̍t-sek ;  tī Tāi-má-sek khòaⁿ-kìⁿ chi̍t chō tôaⁿ ,  A-hap-su ông chiong hit ê tôaⁿ ê khoán-sit ,  kui-bô͘ ,  chè-tō͘ ,  kià hō͘ chè-si O͘-lī-a , 11 Chè-si O͘-lī-a chiū khí chi̍t chō tôaⁿ ;  chiàu A-hap-su ông tùi Tāi-má-sek só͘ kià-lâi it-chhè ê tô͘ ,  chiàu án-ni chè-si O͘-lī-a chō i ;  thèng-hāu A-hap-su ông tùi Tāi-má-sek lâi , 12 Ông tùi Tāi-má-sek tò-lâi ;  ông khòaⁿ-kìⁿ tôaⁿ ,  ông kūn-óa tôaⁿ ;  hiàn-chè tī hí(**hit) téng-bīn , 13 Sio i ê sio-chè ,  kap sò͘-chè ,  koh koàn-tiān ,  chiong siā-un-chè ê huih hiù tī tôaⁿ--nih , 14 Koh chiong Iâ-hô-hoa thâu-chêng ê tâng-tôaⁿ ,  tùi tiān ê thâu-chêng ,  chiū-sī tùi i ê tôaⁿ kap Iâ-hô-hoa tiān ê tiong-kan ,  sóa--lâi hē tī i ê tôaⁿ ê pak--sì , 15 A-hap-su ông bēng-lēng chè-si O͘-lī-a kóng ,  Chá-khí sî ê sio-chè ,  ê-hng sî ê sò͘-chè ,  ông ê sio-chè sò͘-chè ,  kok-lāi chèng peh-sìⁿ ê sio-chè sò͘-chè kap koàn-tiān ,  lóng tio̍h sio tī tōa-tôaⁿ ê téng-bīn ;  sio-chè kap chè-sū ê huih iā tio̍h hiù tī chit ê tôaⁿ-téng ,  Chóng-sī tâng-tôaⁿ góa beh chòe mn̂g ê lō͘-ēng , 16 Chè-si O͘-lī-a chiū chiàu A-hap-su ông só͘ bēng-lēng-ê khì kiâⁿ , 17 A-hap-su ông chhò-tn̄g hiah ê chō ê kîⁿ ,  chiong phûn tùi hiah ê chō sóa--lo̍h-lâi ;  koh chiong tâng-hái tùi chài hái ê tâng-gû-téng poaⁿ--lo̍h-lâi ,  hē tī pho͘-hoe-chio̍h ê só͘-chāi , 18 Koh in-ūi A-su̍t ông ê iân-kò͘ ,  chiong tiān-lāi ūi-tio̍h an-hioh-ji̍t só͘ khí ê lông ,  kap ông tùi gōa-bīn ji̍p-lâi ê lông ,  tùi Iâ-hô-hoa ê tiān î-sóa , 19 A-hap-su kî-û só͘ kiâⁿ ê sū ,  kiám bô lóng kì tī Iû-tāi lia̍t-ông ê kì-lio̍k mah?20 A-hap-su kap i ê lia̍t-chó͘ tâng-khùn ,  kap i ê lia̍t-chó͘ chòng tī Tāi-pi̍t ê siâⁿ ,  I ê kiáⁿ Hi-se-ka sòa-chiap i chòe ông , 
