1 Se-tí-ka pōe-poān Pa-pí-lûn ông ,  Tng i chē-ūi tē-káu nî ,  cha̍p-ge̍h chhoe-cha̍p ,  Pa-pí-lûn ông Nî-pò͘-kah-nî-sat chhōa i choân-kun lâi kong-kek Iâ-lō͘-sat-léng ,  tī siâⁿ ê tùi-bīn chat-iâⁿ ,  koh tī sì-ûi choh thô͘-tui kong-kek siâⁿ , 2 Tùi án-ni siâⁿ siū ûi-khùn ,  ti̍t-kàu Se-tí-ka ông cha̍p-it nî , 3 Sì-ge̍h chhoe-káu ji̍t ,  siâⁿ-lāi ki-hng chin siong-tiōng ,  tì-kàu hit só͘-chāi ê peh-sìⁿ lóng bô bí-niû , 4 Siâⁿ siū kong-phòa ,  it-chhè ê peng-teng thàu-mî ,  tùi óa-kūn ông ê hn̂g ,  nn̄g ê siâⁿ-chhiûⁿ tiong ê mn̂g hit tiâu lō͘ tô-cháu ,  Ka-le̍k-tí lâng tú-tú tī sì-ûi kong-kek siâⁿ ,  ông chiū tùi A-la̍h-pa ê lō͘ tô-cháu , 5 Ka-le̍k-tí ê kun-peng tui-jip ông ,  tī Iâ-lī-ko ê pîⁿ-iûⁿ tui-tio̍h i ,  i ê choân-kun lóng lī-khui i sì-sòaⁿ , 6 In lia̍h-tio̍h ông ,  tòa kàu Lī-pí-la̍h Pa-pí-lûn ông hia ,  chiū sím-phòaⁿ i , 7 Tī Se-tí-ka ê ba̍k-chiu chêng ,  thâi-sí Se-tí-ka hiah ê kiáⁿ ,  koh iah Se-tí-ka nn̄g-lúi ba̍k-chiu ,  ēng thih-liān liān i ,  tòa i kàu Pa-pí-lûn , 8 Pa-pí-lûn ông Nî-pò͘-kah-nî-sat ông cha̍p-káu nî ,  gō͘-ge̍h chhoe-chhit ji̍t ,  kun-sûi Pa-pí-lûn ông ê sī-ōe-tiúⁿ Nî-pò͘-sat-la̍h-tàn kàu Iâ-lō͘-sat-léng ; 9 ēng hé sio Iâ-hô-hoa ê tiān ,  kap ông-kiong ,  koh ēng hé sio Iâ-lō͘-sat-léng it-chhè ê chhù ,  chiū-sī hù-kùi ke ê chhù , 10 Kun-tè sī-ōe-tiúⁿ Ka-le̍k-tí ê choân-kun ,  chiū thiah-húi Iâ-lō͘-sat-léng sì-ûi ê siâⁿ-chhiûⁿ , 11 Hit-sî sī-ōe-tiúⁿ Nî-pò͘-sat-la̍h-tàn ,  chiong lâu tī siâⁿ-lāi só͘ chhun ê peh-sìⁿ ,  kap hiah ê tâu-hâng Pa-pí-lûn ông ê ,  í-ki̍p chèng-lâng tiong só͘ chhun-ê ,  lóng lia̍h-khì , 12 To̍k-to̍k sī-ōe-tiúⁿ lâu tē-it sòng-hiong-ê ,  hō͘ in tī-lí phû-tô-hn̂g kap chèng-choh , 13 Iâ-hô-hoa tiān-lāi ê tâng-thiāu ,  kap Iâ-hô-hoa tiān-lāi ê phûn-chō ,  í-ki̍p tâng-hái ,  Ka-le̍k-tí lâng lóng phah-phòa ,  chiong hiah ê tâng ūn-kàu Pa-pí-lûn ; 14 koh tòa-khì tiáⁿ ,  thuh-á ,  chián-to ,  óaⁿ ,  kap só͘ ēng it-chhè ê tâng-khì ; 15 hé-lô͘ ,  pôaⁿ ,  it-chhè kim-khì ê kim ,  gûn-khì ê gûn ,  sī-ōe-tiúⁿ lóng tòa-khì , 16 Koh tòa Só͘-lô-bûn ông ūi Iâ-hô-hoa ê tiān só͘ chhòng nn̄g ki thiāu ,  chi̍t ê tâng-hái ,  kap hiah ê chō ;  chiah ê khì-kū ê tâng bōe-ōe chhìn i ê khin-tāng , 17 Chit ki thiāu koâiⁿ cha̍p-poeh tiú ,  i ê téng-bīn ū tâng ê thiāu-táu ;  thiāu-táu koâiⁿ saⁿ-tiú ;  thiāu-táu ê chiu-ûi ū bāng-á kap sia̍h-liû ,  lóng sī tâng chòe ê ;  tē-jī ki thiāu siâng chi̍t khoán ,  iā ū bāng-á , 18 Sī-ōe-tiúⁿ lia̍h chè-si-thâu Se-lâi-ngá ,  kap tē jī kip ê chè-si Se-hoan-a ,  kap saⁿ ê kò͘-mn̂g--ê ; 19 koh tùi siâⁿ-lāi lia̍h chi̍t ê koán-peng ê koaⁿ ,  kap tī siâⁿ-lāi só͘ tú-tio̍h siông-siông kìⁿ ông ê bīn ê gō͘ lâng ,  kap kun-tiúⁿ ê su-kì tiám-sǹg peh-sìⁿ ê ,  í-ki̍p siâⁿ-tiong só͘ tú-tio̍h ê kok-bîn la̍k-cha̍p lâng , 20 Sī-ōe-tiúⁿ Nî-pò͘-sat-la̍h-tàn chiong chiah ê lâng tòa kàu Lī-pí-la̍h ,  Pa-pí-lûn ông hia , 21 Pa-pí-lûn ông phah in tī Hap-má tōe ê Lī-pí-la̍h ,  thâi-sí in ,  Án-ni Iû-tāi ê peh-sìⁿ siū-lia̍h lī-khui pún-tōe , 22 Lūn-kàu Iû-tāi kok chhun ê peh-sìⁿ ,  chiū-sī Pa-pí-lûn ông Nî-pò͘-kah-nî-sat só͘ lâu--ê ,  ông siat-li̍p Sa-hoan ê sun ,  A-hi-kam ê kiáⁿ ,  Ki-tāi-lī ,  koán-hat in , 23 Chèng kun-tiúⁿ kap sio̍k in ê lâng ,  thiaⁿ-kìⁿ Pa-pí-lûn ông siat-li̍p Ki-tāi-lī koán-hat in ,  Tùi án-ni Nî-thàm-ngá ê kiáⁿ Í-si̍t-má-lī ,  ka-lī-a ê kiáⁿ Iok-hap-lân ,  Nî-tô-hoat ê lâng Tan-hō͘-bia̍t ê kiáⁿ Se-lâi-ngá ,  Má-ka lâng ê kiáⁿ Ngá-sat-nî-a ,  kap sio̍k in ê lâng ,  lóng kàu Bí-su-pa kìⁿ Ki-tāi-lī , 24 Ki-tāi-lī tùi in kap sio̍k in ê lâng chiù-chōa ,  kóng ,  Lín bo̍h-tit kiaⁿ Ka-le̍k-tí ê jîn-sîn ;  chòe lín tiàm chit só͘-chāi ,  ho̍k-sāi Pa-pí-lûn ông ,  chiū thang tit-tio̍h hok-khì , 25 Chhit-ge̍h-kan ông-chhin Í-lī-sa-má ê sun ,  Nî-thàm-ngá ê kiáⁿ ,  Í-si̍t-má-lī ,  tòa cha̍p-lâng kap i lâi ,  phah-sí Ki-tāi-lī í-ki̍p kap i tī Bí-su-pa ê Iû-tāi lâng ,  kap Ka-le̍k-tí lâng , 26 Tùi án-ni chèng peh-sìⁿ bô-lūn tōa-sòe ,  kap hiah ê kun-tiúⁿ ,  lóng khí-lâi khì Ai-ki̍p ;  in-ūi kiaⁿ Ka-le̍k-tí lâng ê iân-kò͘ , 27 Iû-tāi ông Iok-ngá-kun siū-lia̍h liáu-āu tē saⁿ-cha̍p-chhit nî ,  Pa-pí-lûn ông Í-bī-bí-lô-ta̍t goân--nî ,  cha̍p-jī ge̍h jī-cha̍p-chhit ji̍t ,  kú-khí Iû-tāi ông Iok-ngá-kun ,  pàng i chhut-kaⁿ , 28 Ia̍h ēng hó-ōe an-ùi i ,  hō͘ i ê ūi khah-koâiⁿ kî-û chiah ê ông ê ūi ,  chiū-sī kap i tâng tī Pa-pí-lûn ê , 29 Thǹg--khì i kaⁿ-lāi só͘ chhēng ê saⁿ ,  chi̍t-sì-lâng kap Pa-pí-lûn ông saⁿ-kap chia̍h , 30 Pa-pí-lûn ông siúⁿ-sù i só͘ khiàm-ēng ê si̍t-bu̍t ,  ji̍t-ji̍t hō͘ i chi̍t-hūn ,  chi̍t-sì-lâng lóng sī án-ni , 
