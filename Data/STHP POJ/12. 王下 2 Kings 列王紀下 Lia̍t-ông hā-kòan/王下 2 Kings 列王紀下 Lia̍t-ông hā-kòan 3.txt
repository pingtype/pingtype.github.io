1 Iû-tāi ông Iok-sa-hoat cha̍p-poeh nî ,  A-hap ê kiáⁿ Iâ-hô-lâm tī Sat-má-lī-a chē-ūi ,  chòe Í-sek-lia̍t ông ,  kiōng cha̍p-jī nî , 2 I kiâⁿ Iâ-hô-hoa só͘ khòaⁿ-chòe pháiⁿ ê sū ;  chóng-sī bô chhin-chhiūⁿ i ê lāu-pē i ê lāu-bú só͘ chòe-ê ;  in-ūi in lāu-pē só͘ chhòng Pa-le̍k ê thiāu-siōng ,  i ū tû-khì , 3 Chóng-sī i khîⁿ-tiâu Nî-pat ê kiáⁿ Iâ-lô-phò-àm hō͘ Í-sek-lia̍t hoān-chōe hit hō chōe ,  lóng bô lī-khui , 4 Mô͘-ap ông Bí-sa chhī chōe-chōe iûⁿ ,  nî-nî ēng cha̍p-bān chiah iûⁿ-á ê mn̂g ,  cha̍p-bān chiah mî-iûⁿ-káng ê mn̂g ,  chìn-kòng Í-sek-lia̍t ông , 5 A-hap sí-liáu ,  Mô͘-ap ông pōe-poān Í-sek-lia̍t ông , 6 Hit-sî Iâ-hô-lâm ông chhut Sat-má-lī-a ,  tiám-sǹg Í-sek-lia̍t chèng-lâng , 7 Khí-sin ê sî ,  chhe lâng khì kìⁿ Iû-tāi ông Iok-sa-hoat ,  kóng ,  Mô͘-ap ông pōe-poān góa ,  lí khéng kap góa khì kong-kek Mô͘-ap mah? I kóng ,  Góa beh chiūⁿ-khì ,  góa chhin-chhiūⁿ lí ,  góa ê peh-sìⁿ chhin-chhiūⁿ lí ê peh-sìⁿ ,  góa ê bé chhin-chhiūⁿ lí ê bé , 8 I kóng ,  Lán beh tùi toh-lo̍h chi̍t tiâu lō͘ chiūⁿ-khì ah? I kóng ,  Tùi Í-tong khòng-iá ê lō͘ , 9 Í-sek-lia̍t ông kap Iû-tāi ông kap Í-tong ông chiū khì ;  kiâⁿ-se̍h chhit-ji̍t ê lō͘-chām ,  kun-tūi kap tè in ê cheng-siⁿ bô chúi thang lim , 10 Í-sek-lia̍t ông kóng ,  Chhám ah ,  Iâ-hô-hoa chū-chi̍p chí(**chit) saⁿ ê ông ,  beh chiong in kau tī Mô͘-ap lâng ê chhiú , 11 Iok-sa-hoat kóng ,  Tī-chia kiám bô Iâ-hô-hoa ê sian-ti ,  lán thang thok i lâi mn̄g Iâ-hô-hoa mah? Í-sek-lia̍t ông chi̍t ê lô͘-po̍k ìn kóng ,  Chêng piàⁿ-chúi tī Í-lī-a ê chhiú--ê ,  Sa-hoat ê kiáⁿ Í-lī-sa tī-chia , 12 Iok-sa-hoat kóng ,  I ū Iâ-hô-hoa ê ōe ,  Í-sek-lia̍t ông kap Iok-sa-hoat kap Í-tong ông chiū lo̍h-khì kìⁿ i , 13 Í-lī-sa kā Í-sek-lia̍t ông kóng ,  Góa kap lí sím-mi̍h kan-sia̍p? thang khì chhē lí ê lāu-pē ê sian-ti ,  kap lí ê lāu-bú ê sian-ti ,  Í-sek-lia̍t ông kā i kóng ,  M̄-sī án-ni ;  Iâ-hô-hoa chū-chi̍p chí(**chit) saⁿ ê ông ,  beh kau tī Mô͘-ap lâng ê chhiú , 14 Í-lī-sa kóng ,  Góa kí éng-oa̍h bān-kun ê Iâ-hô-hoa ,  chiū-sī góa khiā tī I ê bīn-chêng-ê ,  lâi kóng ,  Góa nā m̄-sī khòaⁿ Iû-tāi ông Iok-sa-hoat ê bīn ,  chiū m̄-khòaⁿ lí ,  m̄-chhap lí , 15 Taⁿ tio̍h kā góa kiò chi̍t ê ga̍k-su lâi chia ;  ga̍k-su tôaⁿ ê sî ,  Iâ-hô-hoa ê chhiú chiū kàu Í-lī-sa , 16 I chiū kóng ,  Iâ-hô-hoa án-ni kóng ,  Chit ê soaⁿ-kok lín tio̍h piàn-piàn khui kau , 17 In-ūi Iâ-hô-hoa án-ni kóng ,  Lín beh bô khòaⁿ-kìⁿ hong ,  bô khòaⁿ-kìⁿ hō͘ ;  iáu-kú chit ê soaⁿ-kok ,  chúi beh móa-móa ,  hō͘ lín thang lim ;  chiū-sī lín ,  kap lín ê cheng-siⁿ ,  lín ê siù ,  lim i , 18 Chāi Iâ-hô-hoa iáu khòaⁿ chit-ê chòe sió-khóa ;  I iā beh ēng Mô͘-ap lâng kau tī lín ê chhiú , 19 Lín beh kong-phòa ta̍k ê kian-kò͘ ê siâⁿ ,  kap ta̍k ê súi ê siâⁿ ,  chhò ta̍k-châng hó ê chhiū ,  that-tiâu lóng-chóng ê chúi-chôaⁿ ,  ēng chio̍h-thâu phah-pháiⁿ lóng-chóng hó ê chhân , 20 Keh chá-khí hiàn-chè ê sî ,  khòaⁿ ah ,  ū chúi tùi Í-tong ê lō͘ lâi ,  piàn-tōe chiū ū chúi móa-móa , 21 Mô͘-ap chèng-lâng thiaⁿ-kìⁿ chí(**chit) saⁿ ê ông chiūⁿ-lâi ,  beh kap in kau-chiàn ,  chiū chū-chi̍p kìⁿ-nā ōe kia̍h ke-si-ê í-siōng ,  lóng khiā tī piⁿ-kài , 22 Keh chá-khí in chá-chá khí-lâi ,  ji̍t chiò tī chúi--nih ;  Mô͘-ap lâng khòaⁿ tùi-bīn ê chúi âng chhin-chhiūⁿ huih ; 23 chiū kóng ,  Che chiū-sī huih ah ,  hiah ê ông tek-khak lóng sí ;  sī saⁿ kong-kek ,  Mô͘-ap ah ,  tio̍h lâi khì chhiúⁿ i lah , 24 In kàu Í-sek-lia̍t lâng ê iâⁿ ,  Í-sek-lia̍t lâng chiū khí-lâi kong-kek Mô͘-ap lâng ;  hō͘ in cháu tī in ê bīn-chêng ;  Í-sek-lia̍t lâng ji̍p in kéng-kài ,  phah-sí Mô͘-ap lâng ,  húi in ê siâⁿ ; 25 ta̍k-lâng hiat chio̍h thūn-móa lóng-chóng hó ê tōe ,  that-tiâu lóng-chóng ê chúi-chôaⁿ ,  chhò in ta̍k-châng hó ê chhiū ;  chí-ū chhun Kiat-jíⁿ-hap-lia̍t-siat ê chio̍h-chhiûⁿ ;  hìⁿ-chio̍h--ê sì-ûi kong-kek i , 26 Mô͘-ap ông khòaⁿ-kìⁿ kau-chiàn ê sè-bīn tí-te̍k bōe tiâu ,  chiū tòa kia̍h-to-ê chhit-pah ,  beh chhiong-kè tīn kàu Í-tong ông hia ;  chóng-sī bōe-ōe , 27 Chiū chhú eng-kai sòa-chiap i ê ūi ê tōa-kiáⁿ ,  tī siâⁿ-téng hiàn i chòe sio-chè ;  ū tōa thòng-hūn kàu tī Í-sek-lia̍t ,  In chiū lī-khui i ,  tò-khì in pún-kok , 
