1 Iok-se-a chē-ūi ê sî poeh-hè ,  tī Iâ-lō͘-sat-léng chòe-ông kiōng saⁿ-cha̍p-it nî ,  I ê lāu-bú miâ kiò Iâ-tí-tāi ,  sī Pho-su-ka lâng A-tāi-ngá ê cha-bó͘-kiáⁿ , 2 I kiâⁿ Iâ-hô-hoa só͘ khòaⁿ-chòe hó ê sū ,  kiâⁿ i ê chó͘ Tāi-pi̍t it-chhè ê lō͘ ,  bô phian chó-iū , 3 Iok-se-a cha̍p-poeh nî ,  ông chhe Bí-su-lân ê sun ,  A-sat-lī ê kiáⁿ ,  su-kì Sa-hoan ,  kàu Iâ-hô-hoa ê tiān ,  hoan-hù i kóng , 4 Lí chiūⁿ-khì kìⁿ chè-si-thâu Hi-le̍k-ka ,  kah i sǹg hiah ê tòa ji̍p Iâ-hô-hoa tiān ê gûn ,  chiū-sī koán-mn̂g--ê tùi peh-sìⁿ só͘ siu--ê ; 5 hō͘ in kau-hō͘ chòe-kang lâng ,  chiū-sī koán-lí Iâ-hô-hoa tiān ê ,  hō͘ in choán-kau Iâ-hô-hoa tiān-lāi chòe-kang ê lâng ,  thang siu-lí tiān phòa-hoāi ê só͘-chāi ; 6 chiū-sī choán-kau ba̍k-chhiūⁿ ,  khí-chō ê kap thô͘-chhiūⁿ ,  koh bóe chhâ-liāu ,  kap kè-phah ê chio̍h ,  lâi siu-lí tiān , 7 Chóng-sī kau-kè in ê chhiú ê gûn ,  bô kap in sǹg ;  in-ūi in chòe tāi-chì sêng-si̍t , 8 Chè-si-thâu Hi-le̍k-ka kā su-kì Sa-hoan kóng ,  Góa tī Iâ-hô-hoa tiān-lāi ngó͘-jiân tit-tio̍h lu̍t-hoat ê chheh ,  Hi-le̍k-ka chiong chheh kau-hō͘ Sa-hoan ,  Sa-hoan chiū tha̍k i , 9 Su-kì Sa-hoan kàu ông hia ,  hê-hok ông kóng ,  Lí ê lô͘-po̍k í-keng chiong só͘ tit-tio̍h tī tiān-lāi ê gûn piàⁿ-chhut-lâi ,  kau hō͘ pān-lí Iâ-hô-hoa tiān ê chòe-kang lâng , 10 Su-kì Sa-hoan koh kā ông kóng ,  Chè-si Hi-le̍k-ka ū the̍h chi̍t pún chheh hō͘ góa ,  Sa-hoan chiū tī ông ê bīn-chêng tha̍k i , 11 Ông thiaⁿ-kìⁿ lu̍t-hoat chheh ê ōe ,  chiū thiah-li̍h i ê saⁿ , 12 Ông hoan-hù chè-si Hi-le̍k-ka ,  kap Sa-hoan ê kiáⁿ A-hi-kam ,  Bí-kai-a ê kiáⁿ A-kek-pho ,  su-kì Sa-hoan ,  kap ông ê kūn-sîn A-sat-ngá ,  kóng , 13 Lín khì ,  ūi góa  ,  ūi peh-sìⁿ ,  ūi Iû-tāi chèng-lâng ,  chiong só͘ khioh-tio̍h chit pún chheh ê ōe mn̄g Iâ-hô-hoa ;  in-ūi Iâ-hô-hoa tōa siū-khì lán ,  sī in-ūi lán ê lia̍t-chó͘ bô thiaⁿ-thàn chit ê chheh ê ōe ,  bô chiàu it-chhè só͘ kì-chài lūn lán-ê lâi kiâⁿ , 14 Tùi án-ni chè-si Hi-le̍k-ka ,  kap A-hi-kam ,  A-kek-pho ,  Sa-hoan ,  A-sat-ngá ,  lóng khì kìⁿ lú sian-ti Hō͘-le̍k-tāi ,  I sī Hap-jíⁿ-hap-su ê sun ,  Tek-óa ê kiáⁿ ,  koán-lí lé-ho̍k hit ê Sa-liông ê bó͘ ;  i tiàm tī Iâ-lō͘-sat-léng tē-jī khu ,  In kap i kóng , 15 I kā in kóng ,  Iâ-hô-hoa Í-sek-lia̍t ê Siōng-tè án-ni kóng ,  Lín khì hê-hok hit ê chhe lín lâi kìⁿ góa ê lâng ,  kóng , 16 Iâ-hô-hoa án-ni kóng ,  Khòaⁿ ah ,  Góa beh kàng chai-ē tī chit só͘-chāi kap tī-chia khiā-khí ê peh-sìⁿ ,  chiū-sī Iû-tāi ông só͘ tha̍k hit pún chheh ê ōe , 17 In-ūi in khì-sak Góa ,  sio-hiuⁿ tī pa̍t ê siōng-tè ,  ēng in ê chhiú só͘-chòe--ê kek Góa ê siū-khì ;  só͘-í Góa siū-khì chit só͘-chāi ,  chhin-chhiūⁿ hé to̍h bô soah , 18 Chóng-sī chhe lín lâi mn̄g Iâ-hô-hoa ê Iû-tāi ông ,  lín tio̍h án-ni kā i kóng ,  Iâ-hô-hoa Í-sek-lia̍t ê Siōng-tè án-ni kóng ,  Lūn-kàu lí só͘ thiaⁿ-kìⁿ ê ōe , 19 chiū-sī thiaⁿ-kìⁿ Góa kong-kek chit só͘-chāi kap khiā-khí tī-chia ê peh-sìⁿ ,  só͘ kóng beh hō͘ i pha-hng siū chiù-chó͘ ;  lí ê sim chiū nńg ,  lí ka-kī khiam-pi tī Iâ-hô-hoa ê bīn-chêng ,  koh thiah-li̍h lí ê saⁿ ,  tī Góa ê bīn-chêng thî-khàu ,  Góa iā ū thiaⁿ-kìⁿ ,  che sī Iâ-hô-hoa kóng ê , 20 Só͘-í Góa beh hō͘ lí kui lí ê lia̍t-chó͘ ,  lí beh pêng-an kui-bōng ;  Góa só͘ beh kàng-lo̍h tī chit só͘-chāi it-chhè ê chai-ē ,  lí ê ba̍k-chiu tek-khak bōe khòaⁿ-kìⁿ ,  In chiū tò-tńg--khì hê-hok ông , 
