1 Iû-tāi ông A-hap-siā ê kiáⁿ Iok-a-si jī-cha̍p-saⁿ nî ,  Iâ-hō͘ ê kiáⁿ Iok-hap-su tī Sat-má-lī-a chē-ūi ,  chòe Í-sek-lia̍t ông ,  kiōng cha̍p-chhit nî , 2 I kiâⁿ Iâ-hô-hoa só͘ khòaⁿ-chòe pháiⁿ ê sū ,  thàn Nî-pat ê kiáⁿ Iâ-lô-phò-àm hō͘ Í-sek-lia̍t lâng hoān-chōe hit ê chōe ,  lóng bô lī-khui i , 3 Iâ-hô-hoa chiū siū-khì kàu Í-sek-lia̍t lâng ,  siông-siông kau in tī A-lân ông Hap-siat ê chhiú ,  kap Hap-siat ê kiáⁿ Piān-hap-ta̍t ê chhiú , 4 Iok-hap-su khún-kiû Iâ-hô-hoa ,  Iâ-hô-hoa thiaⁿ i ;  in-ūi I khòaⁿ-kìⁿ Í-sek-lia̍t lâng siū chè-ap ,  chiū-sī A-lân ông chè-ap in , 5 (Iâ-hô-hoa siúⁿ-sù Í-sek-lia̍t chi̍t ê chín-kiù-ê ,  hō͘ in thoat-lī A-lân lâng ê chhiú ,  Í-sek-lia̍t lâng chiū chiàu-kū khiā-khí in ê pò͘-pîⁿ , 6 Chóng-sī in bô lī-khui Iâ-lô-phò-àm ê ke ê chōe ,  chiū-sī hō͘ Í-sek-lia̍t lâng hoān-chōe ê ,  iû-goân án-ni khì kiâⁿ ;  Sat-má-lī-a ê A-sià-la̍h iáu lâu-teh , )7 I tī peh-sìⁿ tiong chí-ū lâu bé-peng gō͘ cha̍p ,  chiàn-chhia cha̍p-tiuⁿ ,  pō͘-peng chi̍t-bān ,  in-ūi A-lân ông ū bia̍t in ,  thún-ta̍h in ,  chhin-chhiūⁿ gō͘-kak-tiûⁿ ê thô͘-soa , 8 Iok-hap-su kî-û ê sū ,  kìⁿ i só͘ kiâⁿ ê ,  kap i ê lêng-le̍k ,  kiám bô lóng kì tī Í-sek-lia̍t chiah ê ông ê kì-lio̍k mah?9 Iok-hap-su kap i ê lia̍t-chó͘ tâng-khùn ,  lâng bâi-chòng i tī Sat-má-lī-a ;  i ê kiáⁿ Iok-a-si sòa-chiap i chòe ông , 10 Iû-tāi ông Iok-a-si saⁿ-cha̍p-chhit nî ,  Iok-hap-su ê kiáⁿ Iok-hôa-si[Iok-a-si] tī Sat-má-lī-a chē-ūi ,  chòe Í-sek-lia̍t ông ,  kiōng cha̍p-la̍k nî , 11 I kiâⁿ Iâ-hô-hoa só͘ khòaⁿ-chòe pháiⁿ ê sū ,  bô lī-khui Nî-pat ê kiáⁿ Iâ-lô-phò-àm ê chōe ,  chiū-sī i hō͘ Í-sek-lia̍t lâng hoān-chōe ê ;  iû-goân án-ni kiâⁿ , 12 Iok-a-si kî-û ê sū ,  kìⁿ i só͘ kiâⁿ ê ,  í-ki̍p i kap Iû-tāi ông A-má-siā kau-chiàn ê lêng-le̍k ,  kiám bô lóng kì tī Í-sek-lia̍t chiah ê ông ê kì-lio̍k mah?13 Iok-a-si kap i ê lia̍t-chó͘ tâng-khùn ;  Iâ-lô-phò-àm chē i ê ūi ,  Iok-a-si kap Í-sek-lia̍t chiah ê ông saⁿ-kap chòng tī Sat-má-lī-a , 14 Í-lī-sa hoān-tio̍h phòa-pīⁿ ,  chiū-sī beh sí ê pīⁿ ;  Í-sek-lia̍t ông Iok-a-si lo̍h-lâi khòaⁿ i ,  àⁿ tī i ê bīn thî-khàu ,  kóng ,  Góa ê pē ah ,  góa ê pē ah ,  Í-sek-lia̍t ê chiàn-chhia kap i ê bé-peng ah , 15 Í-lī-sa kā i kóng ,  Lí kia̍h keng-chìⁿ ,  I chiū kia̍h keng kap chìⁿ , 16 Koh kā Í-sek-lia̍t ông kóng ,  Lí ēng chhiú pu̍ih keng ;  i chiū ēng chhiú pu̍ih i , 17 Í-lī-sa hōaⁿ-chhiú tī ông ê chhiú ,  kóng ,  Lí khui ǹg tang--sì ê thang-á ,  I chiū khui ,  Í-lī-sa kóng ,  Siā chìⁿ ,  I chiū siā chìⁿ ,  Í-lī-sa kóng ,  Che sī Iâ-hô-hoa thâi-iâⁿ ê chìⁿ ,  chiū-sī thâi-iâⁿ A-lân lâng ê chìⁿ ,  in-ūi lí beh tī A-hut kong-kek A-lân lâng ,  kàu it-chīn bia̍t in , 18 Koh kóng ,  Kia̍h hiah ê chìⁿ ;  i chiū kia̍h i ,  I koh kā Í-sek-lia̍t ông kóng ,  Phah tōe ,  I phah saⁿ-pái chiū soah , 19 Siōng-tè ê lô͘-po̍k siū-khì i kóng ,  Lí hit-tia̍p tio̍h phah gō͘-la̍k pái ,  chiū ōe kong-kek A-lân ,  kàu i it-chīn bia̍t ;  taⁿ chí-ū ōe phah-pāi A-lân lâng saⁿ-pái , 20 Í-lī-sa sí-liáu ,  lâng kā i bâi-chòng ;  kàu sin-nî ,  ū Mô͘-ap kui-tīn lâng chhim-hoān kéng-kài , 21 Ū lâng tú-á teh bâi-chòng sí-lâng ,  hut-jiân khòaⁿ-kìⁿ kui-tīn lâng ,  chiū chiong sí-lâng hiat tī Í-lī-sa ê bōng ;  sí-lâng chi̍t-ē kha̍p-tio̍h Í-lī-sa ê kut-thâu ,  chiū koh-oa̍h khí-lâi khiā , 22 Iok-hap-su ê nî-kan ,  A-lân ông Hap-siat ta̍uh-ta̍uh chè-ap Í-sek-lia̍t lâng , 23 Chóng-sī Iâ-hô-hoa in-ūi I kap A-pek-la̍h-hán ,  Í-sat ,  Ngá-kok só͘ li̍p ê iok ,  iû-goân si-un hō͘ Í-sek-lia̍t ,  lîn-bín in ,  koàn-kò͘ in ,  m̄-kam châu-bia̍t in ,  iáu-bē kóaⁿ-tio̍k in lī-khui I ê bīn-chêng , 24 A-lân ông Hap-siat sí ,  i ê kiáⁿ Piān-hap-ta̍t sòa-chiap i chòe ông , 25 Chêng Hap-siat kap Iok-a-si ê lāu-pē Iok-hap-su kau-chiàn ,  tùi i ê chhiú the̍h-khì kúi-nā ê siâⁿ ;  taⁿ Iok-hap-su ê kiáⁿ Iok-a-si tùi Hap-siat ê kiáⁿ Piān-hap-ta̍t ê chhiú the̍h tò-tńg ,  Iok-a-si phah i saⁿ-pái ,  Khek-ho̍k Í-sek-lia̍t hiah ê siâⁿ , 
