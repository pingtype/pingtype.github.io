1 A-hap ū chhit-cha̍p ê kiáⁿ tī Sat-má-lī-a ,  Iâ-hō͘ siá-phoe kià khì Sat-má-lī-a ,  hō͘ Iâ-su-lia̍t hiah ê siú-léng ,  tiúⁿ-ló ,  kap hiah-ê bú-ióng A-hap ê chèng-kiáⁿ ê ; 2 phoe kóng ,  Lín ê chú-lâng hiah ê kiáⁿ kap lín tī-hia ,  lín koh ū chhia bé kap kian-kò͘ ê siâⁿ ,  kap khì-hâi ; 3 chi̍t tiuⁿ phoe kàu lín hia ê sî ,  chiū tio̍h tī lín chú-lâng hiah ê kiáⁿ ê tiong-kan ,  kéng chi̍t ê gâu koh thò-tòng ê ,  hō͘ i chē in lāu-pē ê ūi ,  lín iā thang ūi lín chú-lâng ê ke kau-chiàn , 4 In chin kiaⁿ ,  saⁿ-kap kóng ,  Khòaⁿ ah ,  nn̄g ê ông tī i ê bīn-chêng siōng-chhiáⁿ khiā-bōe-tiâu ,  lán thái-thó khiā-ōe-tiâu?5 Koán-ke--ê ,  kap siâⁿ-siú ,  kap hiah ê tiúⁿ-ló ,  kap bú-ióng hiah ê kiáⁿ ê ,  chhe lâng khì kìⁿ Iâ-hō͘ ,  kóng ,  Goán sī lí ê lô͘-po̍k ,  kìⁿ lí só͘ kā goán kóng ê ,  goán beh kiâⁿ ,  goán bô beh siat-li̍p lâng chòe ông ,  lí só͘ khòaⁿ-chòe hó ê ,  thang kiâⁿ i , 6 I koh siá phoe hō͘ in kóng ,  Lín nā ūi góa ,  thiaⁿ-thàn góa ê ōe ,  tio̍h chhú lín ê chú-lâng hiah ê kiáⁿ ê thâu-khak ,  bîn-á-ji̍t chit-sî lâi Iâ-su-lia̍t góa chia ,  Ông ê kiáⁿ chhit-cha̍p lâng kap siâⁿ-lāi chun-kùi ê lâng ,  chiū-sī bú-ióng in ê ,  saⁿ-kap tòa , 7 Phoe chi̍t-ē kàu ,  in chiū lia̍h ông ê kiáⁿ chhit-cha̍p lâng ,  it-chīn thâi-sí ,  chiong thâu-khak hē tī kheng--nih ,  sàng kàu Iâ-su-lia̍t Iâ-hō͘ hia , 8 Ū chi̍t ê sù-chiá lâi kā i kóng ,  In tòa ông hiah ê kiáⁿ ê thâu-khak lâi ,  Iâ-hō͘ kóng ,  Chiong in thia̍p chòe nn̄g-tui ,  hē tī Siâⁿ-mn̂g-kháu ,  kàu bîn-á-chá-khí , 9 Keh chá-khí ,  Iâ-hō͘ chhut-lâi ,  khiā-teh ,  kā chèng peh-sìⁿ kóng ,  Lín lóng sī kong-gī ;  khòaⁿ ah ,  góa pōe-poān góa ê chú-lâng ,  thâi-sí i ,  chóng-sī thâi-sí chiah ê chèng-lâng--ê sī chī-chūi ah?10 Taⁿ thang chai Iâ-hô-hoa ê ōe ,  chiū-sī Iâ-hô-hoa lūn A-hap ê ke só͘ kóng ê ,  bô chi̍t kù phah ka-la̍uh ;  in-ūi Iâ-hô-hoa thok I ê lô͘-po̍k Í-lī-a só͘ kóng ê ōe ,  lóng ū chòe-chiâⁿ , 11 Sio̍k A-hap ê ke ,  tī Iâ-su-lia̍t só͘ chhun ê lâng ,  kap i ê tāi-sîn ,  chhin-bi̍t ê pêng-iú ,  chè-si ,  Iâ-hō͘ it-chīn thâi in ,  bô lâu chi̍t-ê , 12 Iâ-hō͘ khí-lâi ,  khì kàu Sat-má-lī-a , 13 Tī lō͘--nih kàu bo̍k-chiá chián iûⁿ-mn̂g ê chhù ,  tú-tio̍h Iû-tāi ông A-hap-siā ê hiaⁿ-tī ,  mn̄g in kóng ,  Lín sī sím-mi̍h lâng? Ìn kóng ,  Goán sī A-hap-siā ê hiaⁿ-tī ;  taⁿ lo̍h--khì beh chhéng-an ông ê kiáⁿ kap ông-hō͘ ê kiáⁿ , 14 I kóng ,  Oa̍h-oa̍h lia̍h in ,  In chiū oa̍h-oa̍h lia̍h in ,  tī chián iûⁿ-mn̂g ê chhù ê khiⁿ-á piⁿ thâi-sí in ,  kiōng sì-cha̍p-jī lâng ,  bô lâu chi̍t-ê , 15 Iâ-hō͘ tùi hia khì ,  tú-tio̍h Lī-kah ê kiáⁿ ,  Iok-ná-ta̍t ,  lâi chih i ;  Iâ-hō͘ chhéng-an i ,  tùi i kóng ,  Lí ê sim chèng-ti̍t ǹg góa ,  chhin-chhiūⁿ góa ê sim ǹg lí ê sim á-bô? Iok-ná-ta̍t ìn kóng ,  Sī ,  Iâ-hō͘ kóng ,  Nā-sī án-ni ,  chhun lí ê chhiú hō͘ góa ,  I chiū chhun-chhiú hō͘ i ,  I chiū khan i chiūⁿ-chhia , 16 Iâ-hō͘ kóng ,  Lí kap góa saⁿ-kap khì ,  khòaⁿ góa ūi-tio̍h Iâ-hô-hoa ê jia̍t-sim ,  Chiū hō͘ i chē tī i ê chhia , 17 Kàu Sat-má-lī-a chiū thâi-sí kìⁿ-nā sio̍k A-hap só͘ chhun tī Sat-má-lī-a ê ,  it-chīn bia̍t i ,  chiàu Iâ-hô-hoa tùi Í-lī-a só͘ kóng ê ōe , 18 Iâ-hō͘ chio-chi̍p chèng peh-sìⁿ ,  kā in kóng ,  A-hap ho̍k-sāi Pa-le̍k iáu sī sió-khóa ,  Iâ-hō͘ beh tōa-tōa ho̍k-sāi i , 19 Só͘-í tio̍h tiàu Pa-le̍k chèng sian-ti ,  kap it-chhè ho̍k-sāi Pa-le̍k ê ,  kap i lóng-chóng ê chè-si ,  lâi góa chia ,  m̄-thang kiám chi̍t-lâng ,  in-ūi góa beh hiàn tōa ê chè-sū hō͘ Pa-le̍k ;  kìⁿ-nā bô lâi ê ,  bōe tit-tio̍h oa̍h ,  Iâ-hō͘ án-ni kiâⁿ sī ēng khúi-kè ,  beh it-chīn thâi-sí pài Pa-le̍k ê lâng , 20 Iâ-hō͘ kóng ,  Tio̍h ūi Pa-le̍k soan-pò͘ giâm-siok-hōe ,  In chiū soan-pò͘ , 21 Iâ-hō͘ chhe lâng piàn-kiâⁿ Í-sek-lia̍t tōe ;  pài Pa-le̍k ê lâng lóng chiâu kàu ,  bô chi̍t-ê bô lâi ,  In chiū ji̍p Pa-le̍k ê biō ;  Pa-le̍k ê biō-lāi ,  tùi chit-pêng kàu hit-pêng ,  lâng móa-móa , 22 Iâ-hō͘ hoan-hù chiáng lé-ho̍k ê lâng kóng ,  The̍h lé-ho̍k chhut-lâi hō͘ it-chhè pài Pa-le̍k ê lâng chhēng ,  I chiū the̍h lé-ho̍k chhut-lâi hō͘ in , 23 Iâ-hō͘ kap Lī-kah ê kiáⁿ ,  Iok-ná-ta̍t ,  ji̍p Pa-le̍k ê biō ;  kā pài Pa-le̍k ê lâng kóng ,  Lín tio̍h chhâ-khòaⁿ ,  tī lín ê tiong-kan m̄-thang ū ho̍k-sāi Iâ-hô-hoa ê lâng ,  kan-ta pài Pa-le̍k ê lâng nā-tiāⁿ , 24 In ji̍p--khì beh hiàn chè-sū sio-chè ,  Iâ-hō͘ tāi-seng an-tì poeh-cha̍p lâng tī gōa-bīn ,  kóng Góa chiong chiah ê lâng kau tī lín ê chhiú ,  nā chi̍t-lâng cháu--khì ,  pàng i cháu ê lâng i ê miā tio̍h pê miā , 25 Iâ-hō͘ hiàn sio-chè bêng-pe̍k chiū kā hō͘-ōe-peng kap hiah ê kun-tiúⁿ kóng ,  Lín ji̍p--khì thâi in ,  m̄-thang iông-ún chi̍t-lâng chhut-lâi ,  In chiū ēng to thâi in ;  hō͘-ōe-peng kap kun-tiúⁿ hiat sin-si chhut--khì ;  chiū khì kàu Pa-le̍k biō ê siâⁿ , 26 In chiong Pa-le̍k biō-lāi ê thiāu-siōng the̍h--chhut-lâi sio , 27 In húi-hoāi Pa-le̍k ê thiāu-siōng ,  húi-hoāi Pa-le̍k ê biō ,  ēng i chòe chhè-tî kàu kin-á-ji̍t , 28 Án-ni Iâ-hō͘ tī Í-sek-lia̍t tiong bia̍t-bô Pa-le̍k , 29 Chóng-sī Iâ-hō͘ bô lī-khui Nî-pat ê kiáⁿ Iâ-lô-phò-àm ê chōe ,  chiū-sī i só͘ ēng hō͘ Í-sek-lia̍t hoān-chōe ê ,  chiū-sī pài Pek-te̍k-lī kap Tàn só͘ ū kim ê gû-á , 30 Iâ-hô-hoa kā Iâ-hō͘ kóng ,  In-ūi lí kiâⁿ-hó chiâⁿ Góa só͘ khòaⁿ-chòe hó ê ,  chiàu Góa ê sim-ì khoán-thāi A-hap ê ke ,  lí ê kiáⁿ-sun beh chē Í-sek-lia̍t ê kok-ūi le̍k-kè sì-tāi , 31 Chóng-sī Iâ-hō͘ bô choan-sim chun-siú lâi kiâⁿ Iâ-hô-hoa Í-sek-lia̍t ê Siōng-tè ê lu̍t-hoat ,  bô lī-khui Iâ-lô-phò-àm ê chōe ,  chiū-sī só͘ ēng lâi hō͘ Í-sek-lia̍t lâng hoān-chōe ê , 32 Hit-tia̍p Iâ-hô-hoa khí-thâu koah Í-sek-lia̍t kok ,  hō͘ i khah sòe ;  Hap-siat kong-kek Í-sek-lia̍t ê sì-kéng ; 33 tùi Iok-tàn hô tang--sì ,  Ki-lia̍t ê choân-tōe ,  Ka-tek lâng ,  Liû-piān lâng ,  Má-ná-se lâng ê tōe ,  tùi kūn A-lùn soaⁿ-kok ê A-lô-jíⁿ ,  chiū-sī Ki-lia̍t kap Pa-san , 34 Iâ-hō͘ kî-û ê sū ,  kìⁿ i só͘ kiâⁿ ê ,  kap i ê lêng-le̍k ,  kiám bô lóng kì tī Í-sek-lia̍t chiah ê ông ê kì-lio̍k mah?35 Iâ-hō͘ kap i ê lia̍t-chó͘ tâng-khùn ;  in bâi-chòng i tī Sat-má-lī-a ,  I ê kiáⁿ Iok-hap-su sòa-chiap i chòe ông , 36 Iâ-hō͘ tī Sat-má-lī-a chòe Í-sek-lia̍t ông ê sî le̍k-kè jī-cha̍p-poeh nî , 
