1 Ông chhe lâng chū-chi̍p Iû-tāi kap Iâ-lō͘-sat-léng ê chèng tiúⁿ-ló , 2 Ông chiū chiūⁿ-khì Iâ-hô-hoa ê tiān ;  Iû-tāi chèng lâng kap khiā-khí Iâ-lō͘-sat-léng ê peh-sìⁿ ,  kap chè-si ,  sian-ti ,  kap chèng peh-sìⁿ ,  bô-lūn tōa-sòe ,  lóng kap i khì ,  Ông chiū chiong Iâ-hô-hoa tiān-lāi ngó͘-jiân tit-tio̍h iok ê chheh it-chhè ê ōe ,  tha̍k hō͘ in thiaⁿ , 3 Ông khiā tī thiāu-piⁿ ,  tī Iâ-hô-hoa ê bīn-chêng li̍p-iok ,  beh chīn-sim chīn-sèng sūn-thàn Iâ-hô-hoa ,  siú I ê kài-bēng ,  kap kan-chèng ê ōe ,  kap lu̍t-lē ,  lâi chiâⁿ chit pún chheh só͘ kì li̍p-iok ê ōe ,  Peh-sìⁿ lóng sêng-jīn chit ê iok , 4 Ông bēng-lēng chè-si-thâu Hi-le̍k-ka ,  kap tē-jī-kip ê chè-si ,  kap kò͘-mn̂g ê koaⁿ ,  chiong ūi-tio̍h Pa-le̍k ,  kap A-sià-la̍h ,  kap thiⁿ-téng ê bān-siōng ,  só͘ chō hiah ê khì-kū ,  poaⁿ-chhut Iâ-hô-hoa ê tiān ,  sio i tī Iâ-lō͘-sat-léng gōa ,  Khip-lûn khoe-piⁿ ê chhân ,  tòa i ê hé-hu kàu Pek-te̍k-lī , 5 Chêng Iû-tāi lia̍t-ông só͘ siat-li̍p pài ngó͘-siōng ê chè-si ,  tī Iû-tāi hiah ê siâⁿ ,  kap Iâ-lō͘-sat-léng sì-ûi ê soaⁿ-thâu-tôaⁿ sio-hiuⁿ--ê ,  taⁿ ông lóng lut i ,  iā lut hiah ê sio-hiuⁿ tī Pa-le̍k ,  kap ji̍t ,  ge̍h ,  hêng-chhiⁿ ,  í-ki̍p thiⁿ-téng ê bān-siōng ê , 6 I koh tòa A-sià-la̍h chhut Iâ-hô-hoa ê tiān ,  khì Iâ-lō͘-sat-léng gōa ,  kàu Khip-lûn khoe ,  tī Khip-lûn khoe sio i ,  tûi i chòe hún ,  ēng hit ê hún iā tī peh-sìⁿ ê bōng , 7 Koh húi Iâ-hô-hoa tiān-lāi loân-tông ê chhù ,  chiū-sī hū-lú ūi-tio̍h A-sià-la̍h chit pò͘-pîⁿ ê só͘-chāi , 8 Koh tùi Iû-tāi hiah ê siâⁿ tòa hiah ê chè-si chhut-khì ,  phah lâ-sâm chè-si sio-hiuⁿ ê soaⁿ-thâu-tôaⁿ ,  tùi Ka-pa kàu Pia̍t-sī-pa ;  iā thiah-húi hiah ê mn̂g ê soaⁿ-thâu-tôaⁿ ,  chiū-sī tī koán-siâⁿ--ê Iok-su-a ê mn̂g-chêng ,  chiū-sī lâng ji̍p siâⁿ-mn̂g ê tò-pêng , 9 chóng-sī soaⁿ-thâu-tôaⁿ ê chè-si tī Iâ-lō͘-sat-léng ,  bô chiūⁿ Iâ-hô-hoa ê tôaⁿ ,  chí-ū tī in hiaⁿ-tī tiong chia̍h bô-kàⁿ-piáⁿ , 10 I koh phah lâ-sâm tī Piān-him-lùn ê Tô-húi-te̍k ,  bián-tit lâng tī-hia hō͘ in ê kiáⁿ cha-bó͘-kiáⁿ keng-kè hé ,  lâi hiàn hō͘ Mô͘-lo̍k , 11 Koh tû-khì Iû-tāi lia̍t-ông hiàn hō͘ ji̍t-thâu hiah ê bé ,  tī ji̍p Iâ-hô-hoa tiān ê só͘-chāi ,  tī thài-kàm Ná-tan-bí-le̍k óa-kūn léng-lông ê chhù ;  koh ēng hé sio ji̍t-thâu hiah ê chhia , 12 Iû-tāi lia̍t-ông tī A-hap-su ê lâu-téng ê chhù-kòa só͘ khí ê chè-tôaⁿ ,  kap Má-ná-se tī Iâ-hô-hoa tiān nn̄g ê īⁿ-tiong só͘ khí ê tôaⁿ ,  ông lóng húi-hoāi--i ,  tùi hit só͘-chāi chhian-sóa--i ,  piàⁿ i ê hún tī Khip-lûn khoe , 13 Chiông-chêng Í-sek-lia̍t ông Só͘-lô-bûn tī Iâ-lō͘-sat-léng ê thâu-chêng ,  tī siâ-phiah-soaⁿ ê chiàⁿ-pêng ,  só͘ khí ê soaⁿ-thâu-tôaⁿ ,  ho̍k-sāi Se-tùn lâng khó-ò͘ⁿ ê A-su-tha-lio̍k ,  Mô͘-ap lâng khó-ò͘ⁿ ê Ki-boa̍t ,  A-bûn lâng khó-ò͘ⁿ ê Bí-le̍k-kong ê ,  ông lóng phah lâ-sâm i ; 14 koh húi-hoāi hiah ê thiāu-siōng ,  chhò hiah ê A-sià-la̍h ,  chiong lâng ê kut-thâu chhiong-móa hiah ê só͘-chāi , 15 Tī Pek-te̍k-lī ê tôaⁿ ,  í-ki̍p Nî-pat ê kiáⁿ Iâ-lô-phò-àm ,  hō͘ Í-sek-lia̍t hoān-chōe--ê ,  só͘ khí ê soaⁿ-thâu-biō ;  taⁿ Iok-se-a húi hit ê tôaⁿ kap soaⁿ-thâu-biō ,  koh sio i ê soaⁿ-thâu-biō ,  tûi i chiâⁿ hún ;  sòa sio hit ê A-sià-la̍h , 16 Iok-se-a oa̍t-tńg-sin khòaⁿ-kìⁿ soaⁿ--nih hiah ê bōng ,  chiū chhe lâng khì the̍h bōng-lāi ê kut-thâu ,  sio tī tôaⁿ-téng ,  lâi phah lâ-sâm i ;  chiàu Iâ-hô-hoa só͘ kóng ,  chiū-sī chêng soan-thoân chiah ê tāi-chì Siōng-tè ê lô͘-po̍k só͘ soan-thoân ê , 17 Iok-se-a kóng ,  Góa só͘ khòaⁿ-kìⁿ ê chio̍h-pi sī sím-mi̍h? Hit ê siâⁿ ê lâng kā i kóng ,  Chêng ū Siōng-tè ê lô͘-po̍k tùi Iû-tāi lâi ,  tāi-seng kóng lí hiān-kim só͘ chòe ê sū lâi kong-kek Pek-te̍k-lī ê tôaⁿ--ê ;  chit-ê sī i ê bōng , 18 I kóng ,  Bo̍h-tit chhap i ,  lâng m̄-thang chhian-sóa i ê kut-thâu ,  In chiū bô tāng-tio̍h i ê kut-thâu ,  iā bô tāng-tio̍h tùi Sat-má-lī-a lâi hit ê sian-ti ê kut-thâu , 19 Sat-má-lī-a hiah ê siâⁿ-lāi soaⁿ-thâu ê chhù ,  chiū-sī chêng Í-sek-lia̍t chiah ê ông só͘ khí lâi kek Iâ-hô-hoa ê siū-khì-ê ,  taⁿ Iok-se-a húi i ;  chiàu i só͘ kiâⁿ tī Pek-te̍k-lī--ê lâi kiâⁿ tī in ; 20 koh thâi-sí hit só͘-chāi soaⁿ-thâu-biō ê chè-si tī tôaⁿ-téng ;  iā sio lâng ê kut-thâu tī tôaⁿ-téng ;  chiah tò-khì Iâ-lō͘-sat-léng , 21 Ông bēng-lēng chèng peh-sìⁿ kóng ,  Tio̍h siú pôaⁿ-kè-choeh lâi ho̍k-sāi Iâ-hô-hoa lín ê Siōng-tè ,  chiàu chit ê iok ê chheh só͘-kì-ê , 22 Tùi sū-su tī-lí Í-sek-lia̍t ê sî ,  kap Í-sek-lia̍t-ông ,  Iû-tāi lia̍t-ông ê sî ,  si̍t-chāi bē ū siú chhin-chhiūⁿ chit-hō ê pôaⁿ-kè-choeh , 23 Chí-ū Iok-se-a ông cha̍p-poeh nî tī Iâ-lō͘-sat-léng siú chit ê pôaⁿ-kè-choeh ho̍k-sāi Iâ-hô-hoa , 24 Iû-tāi tōe kap Iâ-lō͘-sat-léng só͘ ū thiàu-tâng--ê ,  chòe sai-kong-ê ,  kap ke-lāi ê ngó͘-siōng ,  kap sîn-pu̍t ,  kap it-chhè khó-ò͘ⁿ ê mi̍h ,  Iok-se-a lóng tû i ,  lâi chiâⁿ lu̍t-hoat ê ōe ,  sī kì tī chè-si Hi-le̍k-ka tī Iâ-hô-hoa ê tiān só͘ tit-tio̍h ê chheh só͘ kì ê , 25 Tī Iok-se-a í-chêng bô ū ông chhin-chhiūⁿ i chīn-sim chīn-sèng chīn-la̍t kui-ǹg Iâ-hô-hoa ,  chiàu Mô͘-se it-chhè ê lu̍t-hoat ;  tī i í-āu ,  iā bô chhut chi̍t ê ông chhin-chhiūⁿ i , 26 Chóng-sī Iâ-hô-hoa bô soah I béng-lia̍t ê tōa siū-khì ,  chiū-sī I tùi Iû-tāi hoat-chhut ê siū-khì ,  sī in-ūi Má-ná-se só͘ kek-tio̍h I siū-khì hiah ê sū , 27 Iâ-hô-hoa kóng ,  Góa beh chhian-sóa Iû-tāi lī-khui Góa ê bīn-chêng ,  chhin-chhiūⁿ chhian-sóa Í-sek-lia̍t chi̍t-iūⁿ ;  Góa beh khì-sak Góa só͘ kéng chit ê siâⁿ ,  chiū-sī Iâ-lō͘-sat-léng ,  kap chit keng tiān ,  chiū-sī Góa chí i lâi kóng ,  góa ê miâ beh tī-hia--ê , 28 Iok-se-a kî-û ê sū ,  kìⁿ i só͘ kiâⁿ ê ,  kiám bô lóng kì tī Iû-tāi lia̍t-ông ê kì-lio̍k mah?29 Iok-se-a ê nî-kan ,  Ai-ki̍p ông Hoat-ló-nî-ko chiūⁿ Pek-la̍h hô ,  kong-kek A-su̍t ông ,  Iok-se-a khì tí-tng i ;  Ai-ki̍p ông tú-tio̍h Iok-se-a tī Bí-kiat-to chiū thâi i , 30 I ê jîn-sîn ēng chhia chài i ê sin-si tùi Bí-kiat-to ,  tòa i kàu Iâ-lō͘-sat-léng ,  bâi-chòng tī i pún-sin ê bōng ,  Kok-bîn chiong Iok-se-a ê kiáⁿ Iok-hap-su ēng iû boah i ,  siat-li̍p i chòe ông ,  sòa-chiap i ê lāu-pē , 31 Iok-hap-su chē-ūi ê sî ,  jī-cha̍p-saⁿ hè ,  tī Iâ-lō͘-sat-léng chòe ông saⁿ-ge̍h-ji̍t ,  I ê lāu-bú miâ Hap-bó͘-tha ,  sī Li̍p-ná lâng Iâ-lī-bí ê cha-bó͘-kiáⁿ , 32 I kiâⁿ Iâ-hô-hoa só͘ khòaⁿ-chòe pháiⁿ ê sū ,  chiàu i ê lia̍t-chó͘ it-chhè só͘ kiâⁿ--ê , 33 Hoat-ló-nî-ko koaiⁿ-kìm i tī Hap-má tōe ê Lī-pí-la̍h ,  hō͘ i bô chòe ông tī Iâ-lō͘-sat-léng ;  koh hō͘ hit-kok chìn-kòng gûn chi̍t-pah tha-liân-tek ,  kim chi̍t tha-liân-tek , 34 Hoat-ló-nî-ko siat-li̍p Iok-se-a ê kiáⁿ Í-lī-a-kèng sòa-chiap i ê lāu-pē Iok-se-a chòe ông ,  kā i kóe-miâ kiò Iok-ngá-kèng ;  iā tòa Iok-hap-su kàu Ai-ki̍p ;  i chiū sí tī-hia , 35 Iok-ngá-kèng ēng gûn kap kim hō͘ Hoat-ló ,  chiàu Hoat-ló ê bēng-lēng ,  tùi hit tōe-hng siu gûn lâi hō͘ i ,  kiông-thiu hit tōe-hng peh-sìⁿ ê kim-gûn ,  ta̍k-lâng chiàu só͘ phài tiāⁿ-tio̍h--ê ,  lâi hō͘ Hoat-ló-nî-ko , 36 Iok-ngá-kèng chē-ūi ê sî ,  jī-cha̍p-gō͘ hè ,  tī Iâ-lō͘-sat-léng chòe ông ,  kiōng cha̍p-it nî ,  I ê lāu-bú miâ kiò Se-pò͘-tāi ,  sī Ló͘-má lâng Pì-tāi-ngá ê cha-bó͘-kiáⁿ , 37 Iok-ngá-kèng kiâⁿ Iâ-hô-hoa só͘ khòaⁿ-chòe pháiⁿ ê sū ,  chiàu i ê lia̍t-chó͘ it-chhè só͘ kiâⁿ ê , 
