1 Hi-se-ka ông thiaⁿ-kìⁿ ,  chiū thiah-li̍h i ê saⁿ ,  chhēng môa-pò͘ ,  ji̍p Iâ-hô-hoa ê tiān ; 2 chhe koán-ke ê Í-lī-a-kèng ,  kap su-kì Sià-pek-ná ,  kap chè-si tiong ê ló-pòe-ê ,  lóng chhēng môa-pò͘ ,  khì kìⁿ A-mô͘-su ê kiáⁿ sian-ti Í-sài-a , 3 Tùi i kóng ,  Hi-se-ka án-ni kóng ,  Kin-á-ji̍t sī hoān-lān chek-hoa̍t lêng-jio̍k ê ji̍t ;  sī chhin-chhiūⁿ kiáⁿ beh chhut-sì ,  iā bô la̍t thang siⁿ-chhut , 4 Kiám-chhái Iâ-hô-hoa lí ê Siōng-tè thiaⁿ kìⁿ La̍h-pek-sa-ki ê ōe ,  chiū-sī i ê chú A-su̍t ông chhe i lâi bú-bān éng-oa̍h Siōng-tè ê ōe ;  kiám-chhái Iâ-hô-hoa lí ê Siōng-tè ūi-tio̍h thiaⁿ-kìⁿ chiah ê ōe ,  chiū beh chek-pī i ;  só͘-í kiû lí ūi-tio̍h iáu chhun ê peh-sìⁿ chhut-siaⁿ kî-tó , 5 Hi-se-ka ông ê jîn-sîn chiū khì kìⁿ Í-sài-a , 6 Í-sài-a tùi in kóng ,  Tio̍h án-ni tùi lín ê chú kóng ,  Iâ-hô-hoa án-ni kóng ,  Lí thiaⁿ-kìⁿ A-su̍t ông ê lô͘-po̍k siat-to̍k Góa ê ōe ,  m̄-bián kiaⁿ in , 7 Khòaⁿ ah ,  Góa beh ēng chi̍t ê sîn ji̍p i ê sim ,  i beh thiaⁿ-kìⁿ hong-siaⁿ ,  chiū tò-tńg-khì pún só͘-chāi ;  Góa beh hō͘ i tī pún só͘-chāi tó tī to-ē , 8 La̍h-pek-sa-ki tò-khì ,  tú-tio̍h A-su̍t ông teh phah Li̍p-ná ;  in-ūi i ū thiaⁿ-kìⁿ A-su̍t ông lī-khui La̍h-kiat , 9 Ông thiaⁿ-kìⁿ kóng ,  Kó͘-si̍t ông Te̍k-hap-ka chhut-lâi beh kap lí kau-chiàn ;  chiū chhe sù-chiá khì kìⁿ Hi-se-ka ,  hoan-hù in kóng , 10 Tio̍h kā Iû-tāi ông Hi-se-ka án-ni kóng ,  Lí só͘ óa-khò lí ê Siōng-tè kóng ,  Iâ-lō͘-sat-léng tek-khak bô kau tī A-su̍t ông ê chhiú ,  lí bo̍h-tit hō͘ I khi-phiàn , 11 Khòaⁿ ah ,  lí chóng ū thiaⁿ-kìⁿ A-su̍t chiah ê ông tùi lia̍t-kok só͘-kiâⁿ-ê ,  sī it-chīn bia̍t i ,  chóng bô lí iáu ōe tit-tio̍h kiù mah?12 Goán ê lia̍t-chó͘ só͘ húi-bia̍t-ê ,  chiū-sī Ko-sàn ,  Hap-lân ,  Lī-sek ,  kap sio̍k Thê-la̍h-sat ê Ai-tiân lâng ,  chiah ê kok ê siōng-tè kiám bat kiù in mah?13 Hap-má ê ông ,  A-jíⁿ-poa̍t ê ông ,  Se-hoat-óa-im siâⁿ ê ông ,  Hi-ná kap Í-óa ê ông ,  lóng tī toh-lo̍h?14 Hi-se-ka tùi sù-chiá ê chhiú chih-tio̍h phoe ,  tha̍k i ,  Hi-se-ka chiū chiūⁿ-khì Iâ-hô-hoa ê tiān ,  chiong phoe pâi tī Iâ-hô-hoa ê bīn-chêng , 15 Hi-se-ka tī Iâ-hô-hoa ê bīn-chêng kî-tó kóng ,  Chē tī ki-lō͘-peng ê tiong-kan ,  Iâ-hô-hoa ,  Í-sek-lia̍t ê Siōng-tè ah ,  to̍k-to̍k Lí chòe thiⁿ-ē bān-kok ê Siōng-tè ;  Lí bat chhòng-chō thiⁿ tōe , 16 Iâ-hô-hoa ah ,  kiû Lí àⁿ hī-khang lâi thiaⁿ ;  Iâ-hô-hoa ah ,  kiû Lí khui ba̍k-chiu lâi khòaⁿ ;  tio̍h thiaⁿ Se-ná-ki-li̍p ê ōe ,  sī chhe sù-chiá lâi bú-bān éng-oa̍h ê Siōng-tè ê , 17 Iâ-hô-hoa ah ,  A-su̍t chiah ê ông kó-jiân hō͘ lia̍t-kok kap in ê tōe pìⁿ chòe pha-hng , 18 iā chiong in ê siōng-tè hiat tī hé--nih ,  in-ūi in m̄-sī Siōng-tè ,  sī lâng ê chhiú só͘ chō--ê ,  chhâ--ê ,  chio̍h--ê ;  in chiū châu-bia̍t i , 19 Iâ-hô-hoa goán ê Siōng-tè ah ,  taⁿ góa kiû Lí kiù goán thoat-lī i ê chhiú ,  hō͘ thiⁿ-ē bān-kok lóng chai to̍k-to̍k Lí Iâ-hô-hoa sī Siōng-tè , 20 A-mô͘-su ê kiáⁿ Í-sài-a chiū chhe lâng khì kìⁿ Hi-se-ka kóng ,  Iâ-hô-hoa ,  Í-sek-lia̍t ê Siōng-tè ,  án-ni kóng ,  Lí kì-jiân in-ūi A-su̍t ông Se-ná-ki-li̍p ê iân-kò͘ kî-kiû Góa ,  Góa ū thiaⁿ-kìⁿ , 21 Taⁿ lūn-kàu i ,  Iâ-hô-hoa ū án-ni kóng ,  Sek-an ê chāi-sek-lú biáu-sī lí ,  thí-chhiò lí ,  Iâ-lō͘-sat-léng ê cha-bó͘-gín-ná tùi lí iô-thâu , 22 Lí lêng-jio̍k bú-bān chī-chūi ah? chhut tōa-siaⁿ ,  ba̍k-chiu niah koâiⁿ-koâiⁿ ,  kong-kek chī-chūi ah? chiū-sī kong-kek Í-sek-lia̍t ê Sèng--ê , 23 Lí chhe lí ê sù-chiá bú-bān Chú ,  kóng ,  Góa chhōa chōe-chōe chiàn-chhia chiūⁿ kàu soaⁿ-chiam ,  kàu Lī-pa-lùn ke̍k-chhim ê só͘-chāi ;  góa beh chhò hit tè koâiⁿ-tōa ê pek-hiuⁿ-chhâ ,  kap siōng-hó ê siông-chhiū ;  góa beh kàu i ke̍k-hn̄g hioh-khùn ê só͘-chāi ,  kap i pûi-tōe ê chhiū-nâ , 24 Góa ū khui-chíⁿ lim gōa-pang ê chúi ,  góa ēng kha-chiúⁿ ta̍h Ai-ki̍p it-chhè ê hô ,  hō͘ i ta--khì , 25 Iâ-hô-hoa kóng ,  Lí kiám bē-bat thiaⁿ-kìⁿ ,  Góa tī goân-khí-thâu só͘ chòe ,  tī kó͘-chá só͘ tiāⁿ-tio̍h-ê mah? taⁿ Góa chiâⁿ i ,  sī hō͘ lí húi-hoāi kian-kò͘ ê siâⁿ ,  pìⁿ-chòe hāu-phiaⁿ-phè , 26 Só͘-í kî-tiong khiā-khí ê peh-sìⁿ ,  khùi-la̍t chin-chió ,  kiaⁿ-hiâⁿ kiàn-siàu ;  in chhin-chhiūⁿ khòng-iá ê chháu ,  chhiⁿ-chhùi ê chhài ,  chhin-chhiūⁿ chhù-téng ê chháu ,  chhin-chhiūⁿ iáu-bē tōa-châng chiū ko͘-tâ ê tiū-á , 27 Lí chē--lo̍h-khì ,  lí chhut-khì ,  lí ji̍p-lâi ,  lí ê tōa siū-khì Góa ,  Góa lóng chai , 28 In-ūi lí tōa siū-khì Góa ,  koh in-ūi lí kiau-ngō͘ ê ōe thàng kàu Góa ê hī-khang ,  Góa chiū beh ēng Góa ê kau ,  kau lí ê phīⁿ ,  ēng Góa ê bé-kā-kiuⁿ ,  kòa tī lí ê chhùi ,  hō͘ lí tùi goân-lō͘ tò-khì , 29 Hi-se-ka ah ,  chit-ê hō͘ lí chòe tiāu-thâu ;  kin-nî lín beh chia̍h ka-kī hoat ê mi̍h ,  mê-nî beh chia̍h tùi hit-ê só͘ chhut ê ,  kàu tē-saⁿ nî ,  lín tio̍h chèng-choh siu-koah ,  chai-chèng phû-tô-hn̂g ,  lâi chia̍h i ê ké-chí , 30 Iû-tāi ke thoat-lī hoān-lān só͘ chhun ê peh-sìⁿ ,  beh iû-goân ē-bīn tèng-kun ,  téng-bīn kiat ké-chí , 31 In-ūi beh ū chhun ê peh-sìⁿ tùi Iâ-lō͘-sat-léng chhut-lâi ,  beh ū tô-cháu ê lâng tùi Sek-an soaⁿ lâi ,  Iâ-hô-hoa ê jia̍t-sim beh chiâⁿ chit ê sū , 32 Só͘-í Iâ-hô-hoa lūn A-su̍t ông kóng ,  I tek-khak bōe kàu chit ê siâⁿ ,  iā bōe tī-chia siā-chìⁿ ,  bōe-ōe giâ tîn-pâi kàu siâⁿ-chêng ,  iā bōe khí thô͘-tui lâi kong-kek i , 33 I tùi hit tiâu lō͘ lâi ,  beh tùi hit tiâu lō͘ tò-khì ,  bōe-ōe lâi kàu chit ê siâⁿ ;  che sī Iâ-hô-hoa kóng ê , 34 In-ūi Góa ūi-tio̍h ka-kī ê iân-kò͘ ,  koh ūi-tio̍h Góa ê lô͘-po̍k Tāi-pi̍t ê iân-kò͘ ,  beh pó-hō͘ chit ê siâⁿ ,  lâi chín-kiù i , 35 Hit-mî Iâ-hô-hoa ê sù-chiá chhut-khì ,  tī A-su̍t iâⁿ-tiong phah-sí cha̍p-poeh-bān gō͘-chheng lâng ;  kàu thiⁿ-kng-chá khí-lâi ê sî ,  khòaⁿ ah ,  lóng sī sí ê sin-si , 36 A-su̍t ông Se-ná-ki-li̍p chiū lī-khui ,  tò-khì ,  tiàm tī Nî-nî-bî , 37 Tī i ê siōng-tè Nî-su-lo̍k ê biō kèng-pài ê sî ,  i ê kiáⁿ A-tek-bí-le̍k kap Sa-lī-sek ēng to thâi i ;  in chiū cháu kàu A-la̍h-lia̍p ê tōe ,  I ê kiáⁿ Í-sat-hap-tùn sòa-chiap i chòe ông , 
