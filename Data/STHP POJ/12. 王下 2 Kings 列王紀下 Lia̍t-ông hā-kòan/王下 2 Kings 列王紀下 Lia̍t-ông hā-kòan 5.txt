1 A-lân ông ê kun-tiúⁿ Nái-bān ,  tī i ê chú-lâng ê bīn-chêng chòe-tōa ,  chòe chun-kùi ,  in-ūi Iâ-hô-hoa bat ēng i hō͘ A-lân tek-sèng ,  i iā sī tōa koân-lêng ê ióng-sū ;  chóng-sī thái-ko , 2 Chêng A-lân lâng kui-tīn chhut-khì ,  tùi Í-sek-lia̍t tōe lia̍h chi̍t ê cha-bó͘-gín-ná ;  i chiū su-hāu Nái-bān ê bó͘ , 3 I kā i ê chú-bú kóng ,  Khó͘ bōe tit-tio̍h góa ê chú kap Sat-má-lī-a ê sian-ti saⁿ-kap tī-teh ,  i tek-khak ōe i-hó i ê thái-ko , 4 Ū lâng ji̍p-khì kā i ê chú kóng ,  Sio̍k Í-sek-lia̍t tōe ê cha-bó͘-gín-ná án-ni án-ni kóng , 5 A-lân ông kóng ,  Lí khì ah ,  góa iā beh kià chi̍t tiuⁿ phoe hō͘ Í-sek-lia̍t ông ,  Nái-bān chiū khì ,  tòa gûn cha̍p tha-liân-tek ,  kim la̍k chheng ,  i-chiûⁿ cha̍p-thò ; 6 tòa phoe kàu Í-sek-lia̍t ông hia ,  phoe-lāi kóng ,  Phoe kàu lí hia ê sî ,  khòaⁿ ah ,  góa chhe jîn-sîn Nái-bān khì kìⁿ lí ,  lí tio̍h i-hó i ê thái-ko , 7 Í-sek-lia̍t ông khòaⁿ phoe liáu ,  chiū thiah li̍h i ê saⁿ ,  kóng ,  Góa kiám sī Siōng-tè ,  hō͘ lâng sí ,  hō͘ lâng oa̍h mah? chit-lâng kéng-jiân chhe lâng lâi góa chia ,  kah góa i-hó i ê thái-ko ;  chhiáⁿ lín chim-chiok siūⁿ ,  khòaⁿ chit-lâng cháiⁿ-iūⁿ chhē-phāng kong-kek góa , 8 Siōng-tè ê lô͘-po̍k Í-lī-sa thiaⁿ-kìⁿ Í-sek-lia̍t ông thiah-li̍h i ê saⁿ ,  chiū chhe lâng khì kìⁿ ông kóng ,  Lí siáⁿ-sū thiah-li̍h saⁿ ah? Thang hō͘ hit-lâng kàu góa chia ,  i chiah chai Í-sek-lia̍t tiong ū sian-ti , 9 Nái-bān chiū kap i ê bé ,  i ê chhia lâi ,  khiā tī Í-lī-sa ê chhù mn̂g-kháu , 10 Í-lī-sa chhe chi̍t ê sù-chiá ,  kā Nái-bān kóng ,  Lí khì Iok-tàn hô sóe sin-khu chhit-pái ,  lí ê bah chiū ho̍k-goân ,  lí beh tit-tio̍h chheng-khì , 11 Nái-bān chiū siū-khì ,  thè-khì ,  kóng ,  Góa pún phah-sǹg i tek-khak beh chhut-lâi kìⁿ góa ,  khiā--teh kiû-kiò Iâ-hô-hoa i ê Siōng-tè ê miâ ,  iô-chhiú tī hoān-tio̍h ê só͘-chāi ,  lâi i-hó thái-ko-ê , 12 Tāi-má-sek ê hô ,  A-pa-ná kap Hoat-jíⁿ-hoat ,  kiám bô pí Í-sek-lia̍t it-chhè ê chúi khah-hó mah? góa tī-hia sóe seng-khu bōe tit-tio̍h chheng-khì mah? chiū oa̍t-tńg-sin siū-khì ,  chòe i khì , 13 I ê lô͘-po̍k chìn-chêng ,  kā i kóng ,  Góa ê pē ah ,  sian-ti nā kah lí khì chòe chi̍t-kiāⁿ tōa-sū ,  lí kiám bô beh chòe mah? hô-hòng i kan-ta kā lí kóng ,  Sóe chiū chheng-khì ah?14 Nái-bān chiū lo̍h-khì ,  chiàu Siōng-tè lô͘-po̍k ê ōe ,  tī Iok-tàn hô sóe chhit-pái ;  i ê bah ho̍k-goân ,  chhin-chhiūⁿ gín-ná bah ,  i chiū chheng-khì , 15 I kap it-chhè tè i ê lâng tò-tńg-lâi Siōng-tè ê lô͘-po̍k hia ,  khiā tī i ê bīn-chêng kóng ,  Khòaⁿ ah ,  góa taⁿ chai ,  tû Í-sek-lia̍t í-gōa ,  phó͘ thiⁿ-ē bô ū Siōng-tè ;  taⁿ kiû lí siu lí ê lô͘-po̍k ê lé-mi̍h , 16 I kóng ,  Góa kí éng-oa̍h ê Iâ-hô-hoa ,  chiū-sī góa khiā tī I ê bīn-chêng ê ,  lâi chiù-chōa ,  góa tek-khak m̄-siu ,  I kiông-pek i siu ,  i koat-toàn m̄ , 17 Nái-bān kóng ,  Nā m̄ ,  kiû lí chiong nn̄g chiah lô só͘ ōe chài ê thô͘ hō͘ lí ê lô͘-po̍k ;  in-ūi tùi taⁿ í-āu ,  lí ê lô͘-po̍k bô koh ēng sio-chè á-sī pa̍t-hō ê chè hō͘ pa̍t ê siōng-tè ;  chí-ū hiàn hō͘ Iâ-hô-hoa , 18 To̍k-to̍k ū chi̍t-hāng sū ,  goān Iâ-hô-hoa sià-bián lí ê lô͘-po̍k ,  chiū-sī góa ê chú ji̍p Lîm-bûn ê biō ,  tī-hia kèng-pài ,  òa(**óa)--tio̍h góa ê chhiú ê sî ,  koh góa tī Lîm-bûn ê biō àⁿ-io ;  chiū-sī góa tī Lîm-bûn ê biō àⁿ-io ê sî ,  goān Iâ-hô-hoa tī chí(**chit) chit kiāⁿ sū sià-bián lí ê lô͘-po̍k , 19 I chiū kā i kóng ,  Lí thang pêng-an khì ,  I chiū lī-khui i khì ,  kiâⁿ chi̍t chām-á , 20 Siōng-tè ê lô͘-po̍k Í-lī-sa ê chhe-ēng Ki-hap-se ,  sim-lāi kóng ,  Góa ê chú-lâng thé-thiap chit ê A-lân lâng Nái-bān ,  bô beh tùi i ê chhiú siu i só͘ tòa--lâi-ê ;  góa kí éng-oa̍h ê Iâ-hô-hoa lâi kóng ,  góa beh cháu-khì jip i ,  tùi i the̍h tām-po̍h , 21 Ki-hap-se chiū khì jip Nái-bān ê āu-bīn ,  Nái-bān khòaⁿ-kìⁿ ū lâng cháu lâi jip--i ,  chiū lo̍h-chhia ngiâ-chih i ,  kóng ,  Lóng pêng-an mah?22 Kóng ,  Lóng pêng-an ;  góa ê chú chhe góa lâi kóng ,  Tú-chiah ū nn̄g ê siàu-liân lâng ,  sī sian-ti ê ha̍k-seng ,  tùi Í-hoat-liân soaⁿ-tōe lâi kìⁿ góa ;  chhiáⁿ lí ēng gûn chi̍t tha-liân-tek ,  i-chiûⁿ nn̄g thò ,  hō͘ i , 23 Nái-bān kóng ,  M̄-thang the ,  chhiáⁿ siu nn̄g tha-liân-tek ;  kiông-pek i ,  chiū chiong nn̄g tha-liân-tek gûn chng tī nn̄g ê pò͘-tē ,  kap nn̄g thò i-chiûⁿ ,  kau i nn̄g ê lô͘-po̍k ;  nn̄g ê lô͘-po̍k pē i ,  kiâⁿ tī i ê thâu-chêng , 24 Kàu soaⁿ--nih ê sî ,  Ki-hap-se tùi in ê chhiú chih--lâi ,  hē tī chhù-lāi ;  chhe in khì ,  in chiū khì , 25 I chiū ji̍p-khì khiā tī i ê chú-lâng ê bīn-chêng ,  Í-lī-sa mn̄g i kóng ,  Ki-hap-se ,  lí tùi toh-lo̍h lâi? I ìn i kóng ,  Lí ê lô͘-po̍k bô khì toh-lo̍h , 26 Í-lī-sa kā i kóng ,  Hit-lâng lo̍h-chhia tò-tńg--lâi ngiâ-chih lí ê sî ,  góa ê sim kiám bô kap lí khì mah? Che kiám sī siū gûn ,  siū i-chiûⁿ ,  kaⁿ-ná-hn̂g ,  phû-tô-hn̂g ,  gû ,  iûⁿ ,  lô͘-po̍k ,  lú-pī ê sî mah?27 Tùi án-ni Nái-bān ê thái-ko beh thoân hō͘ lí ,  kap lí ê hō͘-è ,  ti̍t-kàu éng-oán ,  Ki-hap-se tùi Í-lī-sa ê bīn-chêng thè--chhut-khì ,  chiū khí thái-ko ,  pe̍h chhin-chhiūⁿ seh , 
