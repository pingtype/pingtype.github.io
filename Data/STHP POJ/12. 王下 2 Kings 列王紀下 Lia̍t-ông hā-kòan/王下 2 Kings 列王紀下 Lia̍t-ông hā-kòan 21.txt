1 Má-ná-se chē-ūi ê sî cha̍p-jī hè ;  tī Iâ-lō͘-sat-léng chòe ông kiōng gō͘-cha̍p-gō͘ nî ,  I ê lāu-bú miâ kiò Hia̍p-se-pa , 2 I kiâⁿ Iâ-hô-hoa só͘ khòaⁿ-chòe pháiⁿ ê sū ,  o̍h gōa-pang lâng só͘ kiâⁿ khó-ò͘ⁿ ê sū ,  chiū-sī Iâ-hô-hoa tī Í-sek-lia̍t ê bīn-chêng só͘ kóaⁿ-chhut--ê , 3 In-ūi i ê lāu-pē Hi-se-ka só͘ húi ê soaⁿ-thâu-tôaⁿ ,  i koh khí i ;  koh ūi Pa-le̍k khí tôaⁿ ,  chòe A-sià-la̍h ,  chiàu Í-sek-lia̍t ông A-hap ê só͘ chòe ;  koh kèng-pài thiⁿ-téng ê bān-siōng lâi ho̍k-sāi i , 4 Tī Iâ-hô-hoa ê tiān-lāi khí kúi-nā ê tôaⁿ ;  Iâ-hô-hoa bat kí chit ê tiān ,  kóng ,  Góa beh an-tì Góa ê miâ tī Iâ-lō͘-sat-léng , 5 I tī Iâ-hô-hoa ê tiān nn̄g ê īⁿ-lāi ,  ūi-tio̍h thiⁿ-téng ê bān-siōng khí tôaⁿ , 6 Koh hō͘ i ê kiáⁿ keng-kè hé ,  koh ū khòaⁿ tiāu-thâu ,  ēng hoat-su̍t ,  ēng thiàu-tâng--ê ,  chhiáⁿ sai-kong ;  kiâⁿ chōe-chōe Iâ-hô-hoa só͘ khòaⁿ-chòe pháiⁿ ê sū ,  lâi kek I ê siū-khì , 7 Koh tī tiān-lāi chhāi i só͘ chō A-sià-la̍h tiau-khek ê siōng ;  chit keng tiān chiū-sī Iâ-hô-hoa bat tùi Tāi-pi̍t kap i ê kiáⁿ Só͘-lô-bûn kí i lâi kóng ,  Chit keng tiān ,  kap Iâ-lō͘-sat-léng ,  chiū-sī Góa tī Í-sek-lia̍t chèng chi-phài tiong só͘ kéng-ê ,  Góa beh an-tì Góa ê miâ tī-hia ,  kàu éng-oán , 8 Í-sek-lia̍t lâng nā chip-siú lâi kiâⁿ Góa it-chhè só͘ bēng-lēng in--ê ,  chiàu Góa ê lô͘-po̍k Mô͘-se só͘ bēng-lēng in it-chhè ê lu̍t-hoat ,  Góa chiū bô koh hō͘ in ê kha î-sóa ,  lī-khui Góa só͘ siúⁿ-sù in lia̍t-chó͘ ê tōe , 9 Chóng-sī in bô thiaⁿ-thàn ;  Má-ná-se ín-iú in kiâⁿ pháiⁿ ,  pí Iâ-hô-hoa tī Í-sek-lia̍t lâng ê bīn-chêng só͘ bia̍t ê lia̍t-kok koh-khah siong-tiōng , 10 Iâ-hô-hoa thok I ê lô͘-po̍k ,  hiah ê sian-ti ,  kóng , 11 In-ūi Iû-tāi ông Má-ná-se kiâⁿ chiah ê khó-ò͘ⁿ ê sū ,  pí i í-chêng ê A-mô͘-lī lâng só͘ kiâⁿ-ê koh-khah pháiⁿ ,  koh ēng i ê ngó͘-siōng hō͘ Iû-tāi lâng hām-lo̍h chōe , 12 só͘-í Iâ-hô-hoa Í-sek-lia̍t ê Siōng-tè án-ni kóng ,  Khòaⁿ ah ,  Góa beh kàng chai-ē tī Iâ-lō͘-sat-léng kap Iû-tāi ,  hō͘ it-chhè thiaⁿ-kìⁿ ê lâng nn̄g ê hī-khang beh tiō--khí-lâi , 13 Góa beh ēng niû Sat-má-lī-a ê chîn-sòaⁿ kap A-hap ê ke ê tūi-chîn ,  khan tī Iâ-lō͘-sat-léng ê téng-bīn ,  beh chhit Iâ-lō͘-sat-léng ,  chhin-chhiūⁿ lâng chhit pôaⁿ ,  chhit-liáu chiū péng-phak , 14 Góa beh pàng-lī Góa ê sán-gia̍p só͘ chhun ê ;  chiong in kau tī tùi-te̍k ê chhiú ,  in beh chiâⁿ-chòe in it-chhè ê tùi-te̍k só͘ lia̍h só͘ chhiúⁿ--ê , 15 In-ūi in tùi in ê lia̍t-chó͘ chhut Ai-ki̍p ê ji̍t ,  iā kàu kin-á-ji̍t ,  siông-siông kiâⁿ Góa só͘ khòaⁿ-chòe pháiⁿ ê sū ,  kek Góa siū-khì , 16 Má-ná-se hō͘ Iû-tāi lâng hoān-chōe ,  kiâⁿ Iâ-hô-hoa só͘ khòaⁿ-chòe pháiⁿ ê sū ;  i chit ê chōe í-gōa ,  koh lâu chōe-chōe bô-chōe ê lâng ê huih ,  móa Iâ-lō͘-sat-léng ,  tùi chit-kak kàu hit-kak , 17 Má-ná-se kî-û ê sū ,  kìⁿ i só͘ kiâⁿ ê ,  kap i só͘ hoān ê chōe ,  kiám bô lóng kì tī Iû-tāi lia̍t-ông ê kì-lio̍k mah?18 Má-ná-se kap i ê lia̍t-chó͘ tâng-khùn ,  bâi-chòng tī i ka-kī kiong-lāi ê hn̂g ,  chiū-sī O͘-sat ê hn̂g ,  I ê kiáⁿ A-bûn sòa-chiap i chòe ông , 19 A-bûn chē-ūi ê sî ,  jī-cha̍p-jī hè ,  tī Iâ-lō͘-sat-léng chòe-ông le̍k-kè nn̄g-nî ;  i ê lāu-bú miâ kiò Bí-su-lī-bi̍t ,  sī Iok-thê-pa lâng Hap-ló͘-su ê cha-bó͘-kiáⁿ , 20 I kiâⁿ Iâ-hô-hoa só͘ khòaⁿ-chòe pháiⁿ ê sū ,  chhin-chhiūⁿ i ê lāu-pē Má-ná-se só͘-chòe-ê ; 21 kiâⁿ i ê lāu-pē it-chhè só͘ kiâⁿ ê lō͘ ,  ho̍k-sāi i ê lāu-pē só͘ ho̍k-sāi hiah ê ngó͘-siōng ; 22 khì-sak Iâ-hô-hoa i ê lia̍t-chó͘ ê Siōng-tè ,  bô kiâⁿ Iâ-hô-hoa ê tō-lō͘ , 23 A-bûn ê jîn-sîn pōe-poān i ,  thâi-sí ông tī ông-kiong-lāi , 24 Chóng-sī kok-bîn thâi-sí hiah ê pōe-poān A-bûn ông ê lâng ,  Kok-bîn chiū siat-li̍p i ê kiáⁿ Iok-se-a sòa-chiap i chòe-ông , 25 A-bûn kî-û só͘ kiâⁿ ê sū ,  kiám bô kì tī Iû-tāi lia̍t-ông ê kì-lio̍k mah?26 Bâi-chòng tī ka-kī ê bōng ,  tī O͘-sat ê hn̂g ,  I ê kiáⁿ Iok-se-a sòa-chiap i chòe ông , 
