1 Í-sek-lia̍t ông Iok-hap-su ê kiáⁿ Iok-a-si tē-jī nî ,  Iû-tāi ông Iok-a-si ê kiáⁿ A-má-siā chē-ūi , 2 I chē-ūi ê sî ,  jī-cha̍p-gō͘ hè ;  tī Iâ-lō͘-sat-léng chòe-ông kiōng jī-cha̍p-káu nî ;  i ê lāu-bú miâ kiò Iok-iâ-tàn ,  sī Iâ-lō͘-sat-léng lâng , 3 A-má-siā kiâⁿ Iâ-hô-hoa khòaⁿ-chòe hó ê sū ;  chóng-sī bô chhin-chhiūⁿ i ê chó͘ Tāi-pi̍t ,  chiū-sī chiàu i ê lāu-pē Iok-a-si it-chhè só͘-kiâⁿ-ê khì kiâⁿ , 4 chóng-sī soaⁿ-thâu-tôaⁿ iáu-bē hòe-bô ;  peh-sìⁿ iû-goân hiàn-chè sio-hiuⁿ tī soaⁿ-thâu-tôaⁿ , 5 Chêng hiah ê jîn-sîn thâi-sí i ê lāu-pē ,  Iû-tāi ông ,  taⁿ kok-koân chi̍t-ē kian-kò͘ ,  chiū kā in thâi-sí , 6 Chóng-sī bô thâi-sí in ê kiáⁿ ,  chiàu Mô͘-se lu̍t-hoat ê chheh só͘ kì-chài ,  Iâ-hô-hoa bēng-lēng kóng ,  M̄-thang in-ūi kiáⁿ lâi thâi-sí lāu-pē ,  iā m̄-thang in-ūi lāu-pē lâi thâi-sí kiáⁿ ;  ta̍k-lâng tio̍k in-ūi pún-sin ê chōe lâi sí , 7 A-má-siā tī Iâm ê soaⁿ-kok thâi-sí Í-tong lâng chi̍t-bān ,  koh kong-chhú Se-la̍h ,  kóe miâ kiò Iok-thiap ,  kàu kin-á-ji̍t , 8 Hit-sî A-má-siā chhe sù-chiá khì kìⁿ Iâ-hō͘ ê sun ,  Iok-hap-su ê kiáⁿ ,  Í-sek-lia̍t ông Iok-a-si ,  kóng ,  Lâi ah ,  lán nn̄g-lâng saⁿ-kìⁿ-bīn tī chiàn-tiûⁿ , 9 Í-sek-lia̍t ông Iok-a-si chhe sù-chiá khì kìⁿ Iû-tāi ông A-má-siā kóng ,  Lī-pa-lùn ê chháu-chhì chhe sù-chiá khì kìⁿ Lī-pa-lùn ê peh-hiuⁿ-chhiū ,  kóng ,  Ēng lí ê cha-bó͘-kiáⁿ hō͘ góa ê kiáⁿ chòe-bó͘ ;  āu-lâi Lī-pa-lùn ū chi̍t chiah iá-siù keng-kè ,  thún-ta̍h hit ê chháu-chhì , 10 Lí í-keng phah-iâⁿ Í-tong ,  sim chiū kiau-ngō͘ ;  lí lia̍h chit-ê chòe êng-kng ,  tī ke-lāi an-jiân khiā-khí chiū hó ;  siáⁿ-sū khí-sū jiá chai-ē ,  hō͘ pún-sin kap Iû-tāi kok saⁿ-kap tó-hoāi ah?11 Chóng-sī A-má-siā m̄-khéng thiaⁿ ,  Tùi án-ni Í-sek-lia̍t ông Iok-a-si chiūⁿ-lâi ;  tī Iû-tāi ê Pek-sī-be̍k kap Iû-tāi ông A-má-siā saⁿ-kìⁿ-bīn tī chiàn-tiûⁿ , 12 Iû-tāi thâi-su tī Í-sek-lia̍t ê bīn-chêng ;  ta̍k-lâng cháu tò-khì in ê pò͘-pîⁿ , 13 Í-sek-lia̍t ông Iok-a-si tī Pek-sī-be̍k lia̍h--tio̍h A-hap-siā ê sun ,  Iok-a-si ê kiáⁿ ,  Iû-tāi ông A-má-siā ,  chiū lâi kàu Iâ-lō͘-sat-léng ,  thiah-húi Iâ-lō͘-sat-léng ê siâⁿ-chhiûⁿ ,  tùi Í-hoat-liân mn̂g kàu kak-mn̂g ,  kiōng sì-pah tiú ; 14 koh chiong Iâ-hô-hoa tiān-lāi kap ông-kiong hú-khò͘ só͘ ū ê kim-gûn kap khì-kū ,  lóng the̍h--khì ;  koh tòa lâng khì chòe chún-tǹg ,  chiū tò khì Sat-má-lī-a , 15 Iok-a-si kî-û ê sū ,  kìⁿ i só͘-kiâⁿ-ê ,  kap i ê lêng-le̍k ,  í-ki̍p kap Iû-tāi ông A-má-siā kau-chiàn ê sū ,  kiám bô lóng kì tī Í-sek-lia̍t chiah ê ông ê kì-lio̍k mah?16 Iok-a-si kap i ê lia̍t-chó͘ tâng-khùn ,  kap Í-sek-lia̍t chiah ê ông saⁿ-kap chòng tī Sat-má-lī-a ;  i ê kiáⁿ Iâ-lô-phò-àm sòa-chiap i chòe ông , 17 Í-sek-lia̍t ông Iok-hap-su ê kiáⁿ Iok-a-si sí-liáu ,  Iû-tāi ông Iok-a-si ê kiáⁿ A-má-siā iáu oa̍h cha̍p-gō͘ nî , 18 A-má-siā kî-û ê sū ,  kiám bô lóng kì tī Iû-tāi lia̍t-ông ê kì-lio̍k mah? Tī Iâ-lō͘-sat-léng ū lâng kiat-tóng beh hāi A-má-siā , 19 I chiū cháu kàu La̍h-kiat ,  in chhe lâng jip i kàu La̍h-kiat ,  thâi-sí i tī-hia , 20 Lâng chiū ēng bé chài i kàu Iâ-lō͘-sat-léng ,  kap i ê lia̍t-chó͘ chòng tī Tāi-pi̍t ê siâⁿ , 21 Iû-tāi chèng peh-sìⁿ siat-li̍p A-sat-lī-ngá sòa-chiap i ê lāu-pē A-má-siā chòe-ông ,  Hit-sî i cha̍p-la̍k hè , 22 A-má-siā ông kap i ê lia̍t-chó͘ tâng-khùn liáu-āu ,  A-sat-lī-ngá khí Í-la̍h-tha  ,  hō͘ i iû-goân kui Iû-tāi kok koán-hat , 23 Iû-tāi ông Iok-a-si ê kiáⁿ A-má-siā cha̍p-gō͘ nî ,  Í-sek-lia̍t ông Iok-a-si ê kiáⁿ Iâ-lô-phò-àm tī Sat-má-lī-a chē-ūi ,  kiōng chòe-ông sì-cha̍p-it nî , 24 I kiâⁿ Iâ-hô-hoa khòaⁿ-chòe pháiⁿ ê sū ,  bô lī-khui Nî-pat ê kiáⁿ Iâ-lô-phò-àm hō͘ Í-sek-lia̍t hoān-chōe ê , 25 I khoe-ho̍k Í-sek-lia̍t kau-kài ê tōe ,  tùi Hap-má-kháu kàu A-la̍h-pa hái ,  chiàu Iâ-hô-hoa Í-sek-lia̍t ê Siōng-tè thok I ê lô͘-po̍k Ka-te̍k-hi-hut lâng ,  A-bí-thài ê kiáⁿ ,  sian-ti Iok-ná só͘ kóng ê ōe , 26 In-ūi Iâ-hô-hoa khòaⁿ-kìⁿ Í-sek-lia̍t lâng chin kan-khó͘ ,  bô-lūn siū khu-sok ê ,  chū-iû ê ,  lóng bô--lah ,  iā bô lâng pang-chān Í-sek-lia̍t , 27 Iâ-hô-hoa bē-bat kóng beh chhat-siau Í-sek-lia̍t ê miâ tī thiⁿ-ē ;  chiū thok Iok-a-si ê kiáⁿ Iâ-lô-phò-àm ê chhiú lâi kiù in , 28 Iâ-lô-phò-àm kî-û ê sū ,  kìⁿ i só͘ kiâⁿ ê ,  kap i ê lêng-le̍k ,  i cháiⁿ-iūⁿ kau-chiàn ,  cháiⁿ-iūⁿ ho̍k-tò Tāi-má-sek kap Hap-má ,  chiū-sī chêng sio̍k Iû-tāi ê ,  hō͘ in koh kui Í-sek-lia̍t ,  kiám bô lóng kì tī Í-sek-lia̍t chiah ê ông ê kì-lio̍k mah?29 Iâ-lô-phò-àm kap i ê lia̍t-chó͘ Í-sek-lia̍t chiah ê ông tâng-khùn ;  i ê kiáⁿ Sat-ka-lī-ngá sòa-chiap i chòe-ông , 
