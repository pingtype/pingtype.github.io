1 Tng hit sî ,  hun-hong ê jîn-kun Hi-lu̍t thiaⁿ-kìⁿ Iâ-so͘ ê miâ-siaⁿ ; 2 chiū kā i ê chhe-ēng kóng ,  Chit-ê chiū-sī kiâⁿ sóe-lé ê Iok-hān ,  i sī tùi sí-lâng tiong koh-oa̍h ;  só͘-í ū chiah ê koân-lêng tùi i hián-chhut , 3 In-ūi chêng Hi-lu̍t ūi-tio̍h i ê hiaⁿ-tī Hui-le̍k ê bó͘ Hi-lô-tí ê iân-kò͘ ,  ū lia̍h Iok-hān pa̍k i ,  koaiⁿ lo̍h kaⁿ , 4 In-ūi Iok-hān bat kā i kóng ,  Lí chiap-la̍p chit ê hū-jîn-lâng sī put-hoat , 5 Hi-lu̍t ài thâi i ,  to̍k-to̍k kiaⁿ peh-sìⁿ ;  in-ūi in lia̍h Iok-hān chòe sian-ti , 6 Tú-tio̍h Hi-lu̍t chòe siⁿ-ji̍t ,  Hi-lô-tí ê cha-bó͘-kiáⁿ thiàu-bú tī in tiong-kan ,  lâi hō͘ Hi-lu̍t hoaⁿ-hí , 7 Tùi án-ni chiù-chōa ,  ún beh chiàu i só͘ ài kiû ê lóng hō͘ i , 8 I hō͘ in lāu-bú sái-sō ,  chiū kóng ,  Chiong kiâⁿ sóe-lé Iok-hān ê thâu-khak tóe tī pôaⁿ-ni̍h ,  chiū chia hō͘ góa , 9 Ông chin iu-būn ;  chóng-sī ūi-tio̍h só͘ chiù ê chōa ,  koh ū tâng toh ê lâng tī-teh ,  chiū bēng-lēng hō͘ i ; 10 chhe lâng khì kaⁿ-ni̍h thâi Iok-hān , 11 Chiong i ê thâu-khak tóe tī pôaⁿ-ni̍h ,  lâi hō͘ cha-bó͘ gín-ná ;  i chiū phâng-khì hō͘ i ê lāu-bú , 12 I ê ha̍k-seng lâi siu i ê sin-si ,  khì bâi-chòng ;  chiū khì kā Iâ-so͘ kóng , 13 Iâ-so͘ thiaⁿ-kìⁿ chiū chiūⁿ chûn ,  tùi hia thè-khì khòng-iá ,  ka-kī tòa ;  chèng lâng thiaⁿ-kìⁿ ,  chiū tùi chiah ê siâⁿ pō͘-kiâⁿ tè I , 14 I chhut-khì ,  khòaⁿ-kìⁿ kui tōa tīn ê lâng ,  chiū lîn-bín in ,  i-hó in tiong-kan ū pīⁿ ê , 15 Ji̍t mńg-po͘ ,  ha̍k-seng chiū- kūn I kóng ,  Chia sī khòng-iá ,  koh sî í-keng kè ;  tio̍h hō͘ chèng lâng sì-sòaⁿ ,  thang khì hiuⁿ-siā bóe chia̍h , 16 Iâ-so͘ kā in kóng ,  In m̄ bián khì ,  lín hō͘ in chia̍h , 17 In kā I kóng ,  Goán tī chia chí ū gō͘ ê piáⁿ ,  nn̄g bé hî , 18 I kóng ,  The̍h lâi hō͘ góa , 19 Chiū hoan-hù chèng lâng chē tī chháu-po͘ ,  chiū the̍h hit gō͘ ê piáⁿ ,  nn̄g bé hî ,  ǹg thiⁿ lâi chiok-siā ,  peh piáⁿ hō͘ ha̍k-seng ,  ha̍k-seng hō͘ chèng lâng , 20 Lóng chia̍h kàu pá ;  khioh só͘ chhun ê sut-á ,  móa cha̍p-jī kheng , 21 Chia̍h ê lâng ,  hū-jîn-lâng gín-ná í-gōa ,  iok-lio̍k gō͘ chheng , 22 I sûi-sî pek ha̍k-seng chiūⁿ chûn ,  tāi-seng kè-khì hit pêng ,  thèng-hāu I sì-sòaⁿ chèng lâng , 23 Sì-sòaⁿ chèng lâng liáu-āu ,  chiū ka-kī chiūⁿ soaⁿ kî-tó ;  í-keng àm ,  chí ū I ka-kī tī hia , 24 Hit sî chûn tī hái-tiong ,  hō͘ éng iô-choah ;  in-ūi sī tùi-thâu hong , 25 Mî-sî sì kiⁿ ,  Iâ-so͘ tùi hái-bīn kiâⁿ ,  chiū-kūn in , 26 Ha̍k-seng khòaⁿ-kìⁿ I kiâⁿ tī hái-bīn ,  chiū chhiⁿ-kiaⁿ ,  kóng ,  Sī koài mi̍h ;  in-ūi kiaⁿ chiū âu-kiò , 27 Iâ-so͘ liâm-piⁿ kap in kóng ōe ,  kóng ,  An lín ê sim ;  sī góa ;  m̄ bián kiaⁿ , 28 Pí-tek ìn I kóng ,  Chú ah ,  kó-jiân sī lí ,  chiū bēng-lēng góa kiâⁿ chúi-bīn chiū-kūn lí , 29 I kóng ,  Lâi ,  Pí-tek chiū tùi chûn-ni̍h lo̍h-khì ,  kiâⁿ chúi-bīn ,  beh chiū-kūn Iâ-so͘ , 30 Chóng-sī khòaⁿ-kìⁿ hong ,  chiū kiaⁿ ;  teh-beh tîm-lo̍h-khì ,  chiū âu-kiò kóng ,  Chú ah ,  kiù góa , 31 Iâ-so͘ sûi-sî chhun chhiú khan i ,  kóng ,  Sió-sìn ê lâng ,  siáⁿ-sū giâu-gî?32 In chiūⁿ chûn ,  hong chiū tiāⁿ , 33 Chûn-ni̍h ê lâng pài I kóng ,  Lí chin-chiàⁿ sī Siōng-tè ê Kiáⁿ , 34 Í-keng kè-khì ,  chiū kàu Kek-nî-sat-le̍k tōe , 35 Hit ūi ê lâng bat I ,  chhe lâng khì sì-hng ,  chhōa it-chhè ū pīⁿ ê lâi chiū-kūn I ; 36 kiû I nā-sái hō͘ in bong I ê saⁿ-á-ku ê chhiu ;  kìⁿ-nā bong ê lâng chiâu-chn̂g hó , 
