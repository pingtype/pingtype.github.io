1 Iâ-so͘ chhut tiān ,  tú teh kiâⁿ ,  I ê ha̍k-seng chiū-kūn I ,  ēng tiān-tn̂g hiah ê chhù pò I khòaⁿ , 2 Nā-sī I ìn kóng ,  Lín bô khòaⁿ-kìⁿ chiah ê mah? góa si̍t-chāi kā lín kóng ,  Tī chia beh bô chi̍t tè chio̍h lâu tī chio̍h téng ,  iā bô chhia-lo̍h-khì , 3 Iâ-so͘ chē tī Kaⁿ-ná soaⁿ ê sî ,  ha̍k-seng su-khia chiū-kūn I kóng ,  Chhiáⁿ kā goán kóng ,  tī-sî ū chiah ê tāi-chì? iā lí koh lâi ,  kap sè-kài ê kiat-kio̍k ū sím-mi̍h tiāu-thâu?4 Iâ-so͘ ìn kóng ,  Tio̍h kín-sīn ,  bo̍h-tit hō͘ lâng bê-he̍k , 5 In-ūi beh ū chōe-chōe lâng tī góa ê miâ lâi ,  kóng ,  Góa sī Ki-tok ,  lâi bê-he̍k chōe-chōe lâng , 6 Lín beh thiaⁿ-kìⁿ kau-chiàn kap kau-chiàn ê hong-siaⁿ ,  kín-sīn bo̍h-tit kiaⁿ ;  in-ūi chiah-ê tek-khak ū ,  chóng-sī boa̍t-kî iáu-bē kàu , 7 In-ūi peh-sìⁿ beh khí-lâi kong-kek peh-sìⁿ ,  kok beh khí-lâi kong-kek kok ;  chōe-chōe só͘-chāi beh ū ki-hng ,  tōe-tāng , 8 Chiah-ê lóng sī khó͘-thàng ê khí-thâu , 9 Hit sî lâng beh kau-hù lín tī hoān-lān ,  thâi-sí lín ,  Lín in-ūi góa ê miâ beh hō͘ bān pang oàn-hūn , 10 Iā hit sî chōe-chōe lâng beh siū that-gāi ,  saⁿ ké-sàng ,  saⁿ oàn-hūn , 11 Koh ū chōe-chōe ké sian-ti beh khí-lâi bê-he̍k chōe-chōe lâng , 12 In-ūi put-hoat tōa-tōa ke-thiⁿ ,  chōe-chōe lâng ê thiàⁿ chiām-chiām léng-tām , 13 To̍k-to̍k thun-lún kàu lō͘-bé ê ,  i ōe tit-tio̍h kiù , 14 Chit ê thian-kok ê hok-im beh thoân kàu thong thiⁿ-ē ,  chòe kan-chèng tī bān pang ;  hit sî boa̍t-kî chiū kàu , 15 Só͘-í lín khòaⁿ-kìⁿ chá thok sian-ti Tàn-í-lí só͘ kóng ,  hit ê chân-hāi khó-ò͘ⁿ ê khiā tī sèng ê só͘-chāi ,  (tha̍k ê lâng tio̍h hiáu-ngō͘) , 16 hit sî tī Iû-thài ê tio̍h cháu-khì soaⁿ-ni̍h ; 17 tī chhù-téng ê bo̍h-tit lo̍h-lâi the̍h i ke-lāi ê mi̍h ; 18 tī hn̂g-ni̍h ê bo̍h-tit tò-khì hiaⁿh i ê saⁿ , 19 Tng hiah ê ji̍t ,  ū sin-īn kap hō͘ eⁿ-á chia̍h lin ê hū-jîn-lâng ū chai-ē ah!20 Lín tio̍h kî-tó ,  bián-tit lín ê tô-cháu tī tang-thiⁿ sî ,  á-sī an-hioh-ji̍t , 21 In-ūi hit sî beh ū tōa hoān-lān ,  tùi sè-kan ê khí-thâu kàu taⁿ bē bat ū án-ni ;  āu-lâi iā koat-toàn bô , 22 Nā bô kiám-chió hiah ê ji̍t ,  chiū hoān ū jio̍k-thé ê bô chi̍t-ê tit kiù ,  to̍k-to̍k ūi-tio̍h kéng ê peh-sìⁿ ,  hiah ê ji̍t beh kiám-chió , 23 Hit sî nā ū lâng kā lín kóng ,  Lí khòaⁿ ,  Ki-tok tī chia ,  á-sī kóng ,  Tī hia ,  lín bo̍h-tit sìn , 24 In-ūi beh ū ké Ki-tok ,  ké sian-ti khí-lâi kiâⁿ tōa ê sîn-jiah kap tiāu-thâu ;  beh sī ōe ,  liân kéng ê peh-sìⁿ iā bê-he̍k i , 25 Góa í-keng tāi-seng kā lín kóng , 26 Só͘-í lâng nā kā lín kóng ,  Lí khòaⁿ ,  I sī tī khòng-iá ,  lín bo̍h-tit chhut-khì ;  á-sī kóng ,  Lí khòaⁿ ,  I sī tī ba̍t chhù ,  lín bo̍h-tit sìn , 27 In-ūi chhin-chhiūⁿ sih-nà tùi tang-sì teh sih ,  nā kàu sai-sì ,  Jîn-chú ê koh lâi iā beh án-ni , 28 Sin-si nā tī hia ,  eng-chiáu iā beh chū-chi̍p tī hia , 29 Tú-tú chiah ê ji̍t ê hoān-lān liáu-āu ,  ji̍t beh o͘-àm ,  ge̍h bô chhut kng ,  chhiⁿ tùi thiⁿ ka-la̍uh ,  thiⁿ-siōng tín-tāng , 30 Hit sî Jîn-chú ê tiāu-thâu beh chhut-hiān tī thiⁿ-ni̍h ;  tī tōe-ni̍h chiah ê cho̍k-lūi lóng beh thî-khàu ,  iā beh khòaⁿ-kìⁿ Jîn-chú ēng koân-lêng kap tōa êng-kng chē thiⁿ ê hûn lîm-kàu , 31 I beh chhe I ê thiⁿ-sài ,  ēng hō-thâu hiáng-liāng ê siaⁿ ,  in beh tùi sì-hng chit pêng ê thiⁿ-piⁿ kàu hit pêng ê thiⁿ-piⁿ ,  chū-chi̍p I só͘ kéng ê peh-sìⁿ , 32 Lín tio̍h tùi bû-hoa-kó chhiū chhú phì-jū ;  tng i ki nńg hio̍h hoat ê sî ,  chiū chai hē-thiⁿ kūn lah , 33 Án-ni ,  lín khòaⁿ lóng-chóng chiah ê sū ,  chiū chai í-keng kūn ,  kàu mn̂g-kháu lah , 34 Góa si̍t-chāi kā lín kóng ,  Chit sè-tāi koat-toàn bē kè-khì ,  kàu chiah ê tāi-chì lóng chiâⁿ , 35 Thiⁿ kap tōe beh hòe-bô ,  góa ê ōe bōe hòe-bô , 36 Nā-sī lūn hit ji̍t ,  hit sî ,  lâng m̄ chai ,  thiⁿ-sài iā m̄ chai ,  Kiáⁿ iā m̄ chai ,  to̍k-to̍k Pē chai nā-tiāⁿ , 37 Koh chhin-chhiūⁿ Ná-a ê ji̍t ,  Jîn-chú ê koh lâi iā beh án-ni , 38 In-ūi tōa chúi ê tāi-seng hiah ê ji̍t ,  lâng teh lim-chia̍h ,  kè-chhōa ,  kàu Ná-a ji̍p tōa chûn ê ji̍t , 39 in kèng-jiân m̄ chai ,  kàu tōa chúi kàu ,  it-chīn bia̍t in ,  Jîn-chú ê koh lâi iā beh án-ni , 40 Hit sî beh ū nn̄g lâng tī hn̂g-ni̍h ,  chi̍t-ê chhú-khì ,  chi̍t-ê pàng-teh , 41 Nn̄g ê hū-jîn-lâng oe bō ,  chi̍t-ê chhú-khì ,  chi̍t-ê pàng-teh , 42 Só͘-í tio̍h tiuⁿ-tî ,  in-ūi lín m̄ chai lín ê Chú sím-mi̍h ji̍t beh lâi , 43 Ke-chú nā chai chha̍t sím-mi̍h kiⁿ beh kàu ,  i chiū tiuⁿ-tî ,  bô iông-ún lâng iah khang i ê chhù ,  che sī lín só͘ chai , 44 Só͘-í lín ia̍h tio̍h pī-pān piān ;  in-ūi lín bô phah-sǹg ê sî ,  Jîn-chú lâi lah , 45 Chī-chūi sī chīn-tiong tì-hūi ê lô͘-po̍k ,  chú-lâng só͘ siat-li̍p lâi koán i ke-lāi ê lâng ,  thang chiàu sî pun bí-niû hō͘ in , 46 Chú-lâng lâi ,  tú-tio̍h i án-ni kiâⁿ ,  hit ê lô͘-po̍k ū hok-khì , 47 Góa si̍t-chāi kā lín kóng ,  chú-lâng beh siat-li̍p i lâi koán i it-chhè só͘ ū ê , 48 To̍k-to̍k hit ê pháiⁿ ê lô͘-po̍k ,  nā sim-lāi kóng ,  Góa ê chú-lâng teh iân-chhiân ; 49 chiū phah hiah-ê kap i tâng chòe lô͘-po̍k ê ,  koh kap chùi-hàn saⁿ-kap lim-chia̍h , 50 chiū tī bô phài-phe ê ji̍t ,  m̄ chai ê sî ,  hit ê lô͘-po̍k ê chú-lâng beh kàu , 51 tāng-tāng hêng-hoa̍t i ,  chhú-tī i kap ké-hó ê lâng pîⁿ-téng ,  tī hia beh ū thî-khàu kā-gê chhiat-chhí , 
