1 Iâ-so͘ kóng chiah ê ōe soah ,  chiū kā I ê ha̍k-seng kóng , 2 Lín chai kè nn̄g ji̍t pôaⁿ-kè-choeh chiū kàu ,  Jîn-chú tú-tio̍h kè-sàng khì tèng si̍p-jī-kè , 3 Hit sî hiah ê chè-si-thâu kap peh-sìⁿ ê tiúⁿ-ló chū-chi̍p tī chè-si-thâu ,  miâ Kai-a-hoat ê īⁿ , 4 saⁿ-kap chham-siông ēng khúi-khiat ê kè lia̍h Iâ-so͘ lâi thâi I , 5 Chóng-sī kóng ,  Tng choeh-kî m̄-thang ,  kiaⁿ-liáu peh-sìⁿ ê tiong-kan ū jiáu-loān , 6 Iâ-so͘ tī Pek-tāi-nî ,  thái-ko Se-bûn ê chhù , 7 ū hū-jîn-lâng tòa ge̍k-pân ,  lāi-bīn tóe ke̍k kùi-khì ê hiuⁿ-iû ,  chiū-kūn I ,  tng I chē toh ê sî piàⁿ tī I thâu-khak téng , 8 Ha̍k-seng khòaⁿ-kìⁿ chiū siū-khì ,  kóng ,  Án-ni phòa-hùi ū siáⁿ lō͘-ēng?9 In-ūi chit ê iû ōe bōe-tit chōe-chōe gûn ,  lâi hō͘ sòng-hiong lâng , 10 Iâ-so͘ chai chiū kā in kóng ,  Lín siáⁿ-sū thiau-lân chit ê hū-jîn-lâng ah? in-ūi i só͘ kiâⁿ lâi khoán-thāi góa ê sī hó sū , 11 In-ūi siông-siông ū sòng-hiong lâng kap lín tī-teh ,  nā-sī góa bô siông-siông kap lín tī-teh , 12 In-ūi i tò chit ê iû tī góa seng-khu ,  chiū-sī pī-pān góa bâi-chòng lâi kiâⁿ ê , 13 Góa si̍t-chāi kā lín kóng ,  Phó͘ thiⁿ-ē ,  bô lūn sím-mi̍h só͘-chāi thoân chit ê hok-im ,  iā beh kóng-khí chit ê hū-jîn-lâng só͘ kiâⁿ ,  lâi kì-liām i , 14 Hit sî cha̍p-jī ê ha̍k-seng chi̍t-ê ,  miâ chòe Ka-lio̍k lâng Iû-tāi ,  khì kìⁿ hiah ê chè-si-thâu , 15 kóng ,  Lín beh hō͘ góa jōa chōe ,  góa beh chiong I kau hō͘ lín? In chiū kap i iok ,  hō͘ i gûn saⁿ-cha̍p , 16 Tùi hit sî i chhē ki-hōe chiong Iâ-so͘ kau hō͘ in , 17 Tû-kàⁿ-choeh ê thâu-chi̍t ji̍t ,  ha̍k-seng chiū-kūn Iâ-so͘ kóng ,  Ài goán tī sím-mi̍h só͘-chāi kā lí pī-pān chia̍h pôaⁿ-kè-choeh?18 I kóng ,  Lín ji̍p siâⁿ chhē bó͘ lâng ,  kā i kóng ,  Sian-siⁿ kóng ,  Góa ê sî kūn lah ;  góa kap góa ê ha̍k-seng siú pôaⁿ-kè-choeh tī lí tau , 19 Ha̍k-seng chiàu Iâ-so͘ só͘ hoan-hù ê khì kiâⁿ: chiū pī-pān pôaⁿ-kè-choeh , 20 Kàu ji̍t àm Iâ-so͘ kap cha̍p-jī ê ha̍k-seng chē toh , 21 Chia̍h ê sî ,  Iâ-so͘ kóng ,  Góa si̍t-chāi kā lín kóng ,  lín tiong-kan chi̍t lâng beh bōe góa , 22 Chèng lâng chin iu-būn ,  chi̍t-ê chi̍t-ê kā I kóng ,  Chú ah ,  chóng bô sī góa o͘h?23 I ìn kóng ,  Kap góa chhun chhiú tī pôaⁿ-ni̍h ê ,  hit-ê beh bōe góa , 24 Jîn-chú tò-khì chiàu só͘ kì-chài chí I ê ōe ;  nā-sī bōe Jîn-chú ê ū chai-ē ah! hit lâng bô chhut-sì khah hó , 25 Bōe I ê Iû-tāi kóng ,  Lia̍p-pí ,  chóng bô sī góa o͘h? Kā i kóng ,  Lí í-keng kóng lah , 26 In teh chia̍h ê sî ,  Iâ-so͘ the̍h piáⁿ ,  chiok-siā peh-phòa ,  pun hō͘ ha̍k-seng ,  kóng ,  The̍h-khì chia̍h ;  chit-ê sī góa ê seng-khu , 27 Koh phâng poe chiok-siā hō͘ in ,  kóng ,  Lín lóng tio̍h lim i ; 28 chit-ê sī góa ê huih ,  chiū-sī bêng iok ê huih ,  ūi-tio̍h chōe-chōe lâng lâi lâu-chhut ê ,  tì-kàu chōe tit-tio̍h sià-bián , 29 Nā-sī góa kā lín kóng ,  taⁿ liáu-āu góa bô lim chit ê phû-tô ê chiap ,  thèng-hāu hit ji̍t góa kap lín lim hit ê sin-ê tī góa ê Pē ê kok , 30 Í-keng gîm si ,  chiū chhut-lâi ,  khì Kaⁿ-ná soaⁿ , 31 Hit sî Iâ-so͘ kā in kóng ,  Kim-mî lín lóng beh ūi-tio̍h góa lâi siū that-gāi ,  in-ūi ū kì-chài kóng ,  Góa beh phah bo̍k-chiá ,  chiū iûⁿ-kûn sì-sòaⁿ , 32 Nā-sī góa koh-oa̍h liáu-āu beh tāi-seng lín khì Ka-lī-lī , 33 Pí-tek ìn I kóng ,  Chèng lâng sui-jiân ūi-tio̍h lí lâi siū that-gāi ,  iā góa éng-éng bô siū that-gāi , 34 Iâ-so͘ kā i kóng ,  Góa si̍t-chāi kā lí kóng ,  kim-mî koe iáu-bē thî ,  lí beh saⁿ pái m̄ jīn góa , 35 Pí-tek kā I kóng ,  Góa chiū nā tio̍h kap lí sí ,  iā koat-toàn bô m̄ jīn lí ,  Chèng ha̍k-seng iā lóng sī án-ni kóng , 36 Iâ-so͘ kap in kàu chi̍t só͘-chāi ,  miâ Khek-se-má-nî ,  kā I ê ha̍k-seng kóng ,  Lín chiah-ê chē chia ,  thèng-hāu góa khì hia kî-tó , 37 Chiah chhōa Pí-tek kap Se-pí-thài nn̄g ê kiáⁿ saⁿ-kap khì ;  chiū iu-būn ,  chhám-chhoeh , 38 Kā in kóng ,  Góa ê sim chin iu-būn kàu beh sí ,  lín tòa chia kap góa kéng-séng , 39 Lio̍h-lio̍h-á chìn-chêng ,  bīn phak tī tōe-ni̍h ,  kî-tó ,  kóng ,  Góa ê Pē ah ,  nā ōe chòe-tit ,  tio̍h hō͘ chit ê poe lī-khui góa ;  chóng-sī m̄ sī chiàu góa só͘ ài ,  sī chiàu lí só͘ ài , 40 Chiū lâi ha̍k-seng hia ,  khòaⁿ-kìⁿ in teh khùn ,  kā Pí-tek kóng ,  Án-cháiⁿ-iūⁿ ,  lín bōe-ōe kap góa kéng-séng pòaⁿ-sî kú ah?41 Tio̍h kéng-séng ,  tio̍h kî-tó ,  bián-tit ji̍p tī bê-he̍k ;  sim-sîn kam-goān ,  nā-sī jio̍k-thé nńg-chiáⁿ , 42 Tē jī pái koh khì kî-tó ,  kóng ,  Góa ê Pē ah ,  chit-ê poe nā bōe-tit lī-khui góa ,  tek-khak tio̍h góa lim i ,  chiū goān lí ê chí-ì tit chiâⁿ , 43 Koh-chài lâi khòaⁿ-kìⁿ in iū teh khùn ,  in-ūi in ê ba̍k-chiu siap , 44 Lī-khui in koh khì ,  tē saⁿ pái kî-tó ,  iā sī kóng hiah ê ōe , 45 Hit tia̍p koh chiū-kūn ha̍k-seng ,  kā in kóng ,  Taⁿ thang khùn lâi an-hioh lah ,  Sî kūn lah ,  Jîn-chú siū bōe tī chōe-jîn ê chhiú , 46 Khí-lâi saⁿ-kap kiâⁿ ;  bōe góa ê lâng kūn lah , 47 Iáu teh kóng ê sî ,  hut-jiân cha̍p-jī ê ha̍k-seng ê chi̍t ê ,  Iû-tāi ,  lâi ,  iā ū kui tīn lâng kia̍h to kap thûi-á ,  tùi chiah ê chè-si-thâu kap peh-sìⁿ ê tiúⁿ-ló hia saⁿ-kap lâi , 48 Bōe I ê bat kap in thò àm-hō ,  kóng ,  Góa kā I chim ê ,  hit lâng chiū-sī ,  lín thang lia̍h I , 49 Chek-sî chiū-kūn Iâ-so͘ ,  kóng ,  Lia̍p-pí ,  pêng-an ;  chiū ti̍t-ti̍t kā I chim , 50 Iâ-so͘ kā i kóng ,  Pêng-iú ah ,  lí beh lâi chòe ê ,  chiū chòe ,  Hiah ê lâng chiū chìn-chêng ,  khí chhiú lia̍h Iâ-so͘ , 51 Hut-jiân ū kap Iâ-so͘ tī-teh ê chi̍t lâng chhun chhiú pu̍ih to ,  thâi chè-si-thâu ê lô͘-po̍k ,  siah-khì i chi̍t ê hī-á , 52 Iâ-so͘ chiū kā i kóng ,  Siu lí ê to ji̍p goân-ūi ,  in-ūi hoān-nā kia̍h to ê beh tùi to sí , 53 Á-sī lí phah-sǹg góa bōe-ōe kiû góa ê Pē ,  chiū I tī chit tia̍p beh kā góa chhe cha̍p-jī iâⁿ khah ke ê thiⁿ-sài mah?54 Nā án-ni ,  chiū sèng-keng só͘ kóng chit ê tāi-chì tek-khak ū ê ,  cháiⁿ-iūⁿ ōe èng-giām ah?55 Hit sî Iâ-so͘ kā in hiah ê lâng kóng ,  Lín kia̍h to kap thûi-á chhut-lâi lia̍h góa ,  chhin-chhiūⁿ beh lia̍h chha̍t mah? Góa ji̍t-ji̍t chē tī tiān-lāi kà-sī lâng ,  iā lín bô lia̍h góa , 56 Chóng-sī chit ê sū lóng chiâⁿ ,  sī beh èng-giām sian-ti só͘ kì-chài ê ,  Hit sî ha̍k-seng lóng lī-khui I cháu , 57 Lia̍h Iâ-so͘ ê tòa I kàu chè-si-thâu Kai-a-hoat ê só͘-chāi ,  tī hia hiah ê keng-ha̍k-sū kap tiúⁿ-ló í-keng chū-chi̍p , 58 Pí-tek hn̄g-hn̄g tè I kàu chè-si-thâu ê īⁿ ,  ji̍p lāi-bīn kap hiah ê chhe-ia̍h saⁿ-kap chē ,  beh khòaⁿ hit ê kiat-kio̍k , 59 Chiah ê chè-si-thâu kap choân kong-hōe chhē lām-sám ê kan-chèng kong-kek Iâ-so͘ ,  ài hō͘ I sí , 60 Sui-jiân chōe-chōe lām-sám kan-chèng ê lâi ,  iā bô tit-tio̍h ,  Āu-lâi ū nn̄g-ê kàu ,  kóng , 61 Chit lâng bat kóng ,  Góa ōe húi-hoāi Siōng-tè ê tiān ,  saⁿ ji̍t chiū khí i , 62 Chè-si-thâu khí-lâi kā I kóng ,  Lí lóng bô ìn mah? Chiah ê lâng só͘ kan-chèng lí ê sī sím-mi̍h?63 Nā-sī Iâ-so͘ chēng-chēng ,  Chè-si-thâu kā I kóng ,  Tng chit ê chin-oa̍h Siōng-tè ,  góa bēng-lēng lí chiù-chōa lâi kā goán kóng ,  lí kó-jiân sī Siōng-tè ê Kiáⁿ ,  Ki-tok ,  á m̄ sī , 64 Iâ-so͘ kā i kóng ,  Lí í-keng kóng lah ;  nā-sī góa kā lín kóng ,  Tùi chit tia̍p liáu-āu lín beh khòaⁿ-kìⁿ Jîn-chú chē tī ū koân-lêng ê ê tōa pêng ,  chē thiⁿ ê hûn lâi , 65 Tùi án-ni chè-si-thâu thiah-li̍h ka-kī ê saⁿ ,  kóng ,  I kóng-chhut chhiàm-koân siat-to̍k ê ōe ;  lán iáu-kú khiàm sím-mi̍h kan-chèng ah? Taⁿ lín í-keng thiaⁿ-kìⁿ I ê chhiàm-koân siat-to̍k lah , 66 Lín phah-sǹg cháiⁿ-iūⁿ? Ìn kóng ,  I kai sí , 67 Chiū phùi-nōa tī I ê bīn ,  ēng kûn-thâu-bú cheng I ;  iā ū-ê ēng chhiú siàn I , 68 kóng ,  Ki-tok ah ,  lí sī sian-ti ,  tio̍h kā goán kóng ,  phah lí ê sī chī-chūi , 69 Pí-tek chē tī gōa īⁿ ;  ū chi̍t ê lú-pī kūn-óa i kóng ,  Lí iā bat kap Ka-lī-lī lâng Iâ-so͘ chòe tīn , 70 Pí-tek tng chèng lâng ê bīn-chêng m̄ jīn kóng ,  Góa m̄ chai lí teh kóng sím-mi̍h , 71 Chhut-khì kàu īⁿ mn̂g ,  koh chi̍t ê lú-pī khòaⁿ-kìⁿ i ,  kā tī hia ê lâng kóng ,  Chit-ê iā bat kap Ná-sat-le̍k lâng Iâ-so͘ chòe tīn , 72 Pí-tek koh m̄ jīn ,  sòa chiù-chōa kóng ,  Góa m̄ bat hit ê lâng , 73 Ū hiah kú ,  piⁿ-á teh khiā ê lâng kūn-óa kā Pí-tek kóng ,  Lí si̍t-chāi iā sī in ê tóng ,  in-ūi tùi lí ê khiuⁿ-kháu lō͘-chhut , 74 I chiah chiù-mē ,  koh chiù-chōa ,  kóng ,  Góa m̄ bat hit ê lâng ,  Koe chiū thî , 75 Pí-tek chiū kì-tit Iâ-so͘ ê ōe kóng ,  Koe iáu-bē thî ,  lí beh saⁿ pái m̄ jīn góa ,  Chiū chhut-khì gōa-bīn ,  tōa thî-khàu , 
