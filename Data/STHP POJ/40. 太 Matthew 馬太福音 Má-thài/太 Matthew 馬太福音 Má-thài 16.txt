1 Hoat-lī-sài kap Sat-thó͘-kai lâng lâi chhì Iâ-so͘ ,  Chhiáⁿ I ēng tùi thiⁿ ê sîn-jiah hō͘ in khòaⁿ , 2 Nā-sī I ìn kóng ,  Ê-hng sî lín kóng ,  Ōe hó thiⁿ lah ,  in-ūi thiⁿ-sek âng , 3 Ia̍h chá-khí sî lín kóng ,  Kin-á-ji̍t ū hong-hō͘ ,  in-ūi thiⁿ-sek o͘-áu ,  Lín ōe hiáu hun-piat thiⁿ-sek ,  to̍k-to̍k bōe hun-piat chiah ê sî ê sîn-jiah , 4 Ok-to̍k kan-îm ê sè-tāi kiû sîn-jiah ;  to̍k-to̍k Iok-ná ê sîn-jiah í-gōa ,  bô beh sîn-jiah hō͘ i ,  Chiū lī-pia̍t in khì , 5 Ha̍k-seng kè-khì hit pêng ,  bōe kì-tit tòa piáⁿ , 6 Iâ-so͘ kā in kóng ,  Tio̍h kín-sīn tî-hông Hoat-lī-sài kap Sat-thó͘-kai lâng ê kàⁿ , 7 Ha̍k-seng saⁿ-kap gī-lūn kóng ,  Sī lán bô tòa piáⁿ o͘h , 8 Iâ-so͘ chai ,  chiū kóng ,  Sió-sìn ê lâng ah ,  siáⁿ-sū in-ūi bô piáⁿ saⁿ-kap gī-lūn ah?9 Lín iáu-kú bōe hiáu-tit ,  ia̍h bōe kì-tit gō͘-chheng lâng chia̍h gō͘ ê piáⁿ ,  lín khioh kúi kheng ah?10 Ia̍h sì-chheng lâng chia̍h chhit ê piáⁿ ,  lín khioh kúi nâ ah?11 Lín cháiⁿ-iūⁿ bōe hiáu-tit góa só͘ kā lín kóng ê ,  m̄ sī chí piáⁿ ,  to̍k-to̍k tio̍h tî-hông Hoat-lī-sài kap Sat-thó͘-kai lâng ê kàⁿ , 12 In chiah ōe hiáu-tit I só͘ kóng ê m̄ sī tî-hông piáⁿ ê kàⁿ ,  chiū-sī Hoat-lī-sài kap Sat-thó͘-kai lâng ê kàu , 13 Iâ-so͘ í-keng kàu Kai-sat-lī-a Hui-li̍p-pí ê kéng-kài ,  mn̄g I ê ha̍k-seng kóng ,  Lâng teh kóng Jîn-chú sī chī-chūi?14 In kóng ,  Ū-ê kóng sī kiâⁿ sóe-lé ê Iok-hān ;  ū-ê kóng sī Í-lī-a ;  koh ū-ê kóng sī Iâ-lī-bí ,  á-sī sian-ti lâng ê chi̍t-ê , 15 I chiū kā in kóng ,  Nā-sī lín kóng góa sī chī-chūi?16 Se-bûn Pí-tek ìn kóng ,  Lí sī Ki-tok ,  chin-oa̍h Siōng-tè ê Kiáⁿ , 17 Iâ-so͘ ìn i kóng ,  Se-bûn ,  Pa-Iok-ná ,  lí ū hok-khì ah ;  in-ūi hiat-khì jio̍k-thé ê bô chí-sī lí ,  chiū-sī góa tī thiⁿ-ni̍h ê Pē chí-sī lí , 18 Góa koh kā lí kóng ,  Lí chiū-sī Pí-tek ,  tī chit ê chio̍h-pôaⁿ téng góa beh khí-chō góa ê kàu-hōe ,  im-hú ê koân-sì iā bōe iâⁿ i , 19 Góa beh ēng thian-kok ê só-sî hō͘ lí ;  kìⁿ-nā lí tī tōe-ni̍h pa̍k ê ,  tī thiⁿ-ni̍h ia̍h beh pa̍k i ;  kìⁿ-nā lí tī tōe-ni̍h pàng ê ,  tī thiⁿ-ni̍h ia̍h beh pàng i , 20 Hit sî chiū kìm-kài ha̍k-seng ,  bo̍h-tit kā lâng kóng I sī Ki-tok , 21 Tùi hit tia̍p khí ,  Iâ-so͘ chiah chí-sī I ê ha̍k-seng chai I tio̍h khì Iâ-lō͘-sat-léng ,  tùi chiah ê tiúⁿ-ló ,  chè-si-thâu ,  keng-ha̍k-sū siū-tio̍h chōe-chōe khó͘-chhó͘ ;  koh siū hāi-sí ,  tē saⁿ ji̍t koh-oa̍h , 22 Pí-tek khan I ,  chek-pī I kóng ,  Chú ah ,  chhian-bān m̄-thang ,  chit ê koat-toàn bô beh kàu tī lí , 23 Iâ-so͘ oa̍t-tńg-sin ,  kā Pí-tek kóng ,  Sat-tàn ,  thè-khì góa ê āu-bīn ;  lí sī góa ê that-gāi ;  in-ūi lí só͘ siūⁿ m̄ sī Siōng-tè ê sū ,  sī lâng ê sū , 24 Hit sî Iâ-so͘ kā I ê ha̍k-seng kóng ,  Lâng nā ài tè góa tio̍h khòaⁿ-bô ka-kī ,  giâ i ê si̍p-jī-kè ,  lâi tè góa , 25 In-ūi kìⁿ-nā ài kiù i ê sìⁿ-miā ê ,  beh sit-lo̍h i ;  kìⁿ-nā ūi-tio̍h góa lâi sit-lo̍h i ê sìⁿ-miā ê ,  beh tit-tio̍h i , 26 Lâng nā tit-tio̍h choân sè-kài ,  lâi sòng-sit i ê sìⁿ-miā ,  ū sím-mi̍h lī-ek? á-sī lâng beh chhut sím-mi̍h lâi tùi-ōaⁿ i ê sìⁿ-miā , 27 In-ūi Jîn-chú ēng I ê Pē ê êng-kng ,  kap I ê thiⁿ-sài beh lâi ,  hit sî beh chiàu ta̍k lâng ê só͘ kiâⁿ lâi pò-èng , 28 Góa si̍t-chāi kā lín kóng ,  Khiā tī chia ê ,  ū lâng iáu-bē sí ,  ōe khòaⁿ-kìⁿ Jîn-chú tī I ê kok lâi , 
