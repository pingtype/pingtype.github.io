1 Iâ-so͘ kóng chiah ê ōe soah ,  chiū lī-khui Ka-lī-lī ,  kàu Iû-thài ê kéng-lāi ,  Iok-tàn hô gōa ; 2 ū kui tōa tīn ê lâng tè I ,  chiū tī hia i-hó in , 3 Ū Hoat-lī-sài lâng lâi chhì I ,  kóng ,  Lâng put-lūn sím-mi̍h iân-kò͘ thang lî i ê bó͘ mah?4 Chiū ìn kóng ,  Lín kiám bô tha̍k-tio̍h chhòng-chō ê Chú goân khí-thâu chhòng-chō in ū lâm ū lú?5 sòa kóng ,  In-ūi án-ni lâng beh lī-khui pē-bú ,  kiat-liân i ê bó͘ ,  nn̄g-ê beh chiâⁿ-chòe chi̍t thé ; 6 chhin-chhiūⁿ án-ni bô koh chòe nn̄g-ê ,  sī chòe chi̍t thé ,  Só͘-í Siōng-tè só͘ phòe-ha̍p ê ,  lâng m̄-thang pun-khui i , 7 In kā I kóng ,  Nā-sī án-ni ,  Mô͘-se cháiⁿ-iūⁿ hoan-hù ēng lî-chu hō͘ i ,  lâi lî i ah?8 I kā in kóng ,  Mô͘-se in-ūi lín ê sim ngī ,  chún lín lî bó͘ ;  nā-sī tùi khí-thâu m̄ sī án-ni , 9 Koh góa kā lín kóng ,  Kìⁿ-nā lâng ,  m̄ sī ūi-tio̍h kan-îm ê iân-kò͘ ,  lî i ê bó͘ lâi chhōa pa̍t-ê ,  chiū-sī kiâⁿ îm ;  chhōa lâng só͘ lî-chhut ê iā sī kiâⁿ îm , 10 Ha̍k-seng kā I kóng ,  Lâng kap i ê bó͘ ê sū kì-jiân sī án-ni ,  lêng-khó͘ bô chhōa , 11 I chiū kā in kóng ,  Chit hō ōe m̄ sī chèng lâng só͘ ōe sêng-siū ê ;  chí ū tit-tio̍h siúⁿ-sù ê chiah ōe , 12 In-ūi ū iam ê ,  tùi bú-thai chhut-sì chiū án-ni ;  iā ū hō͘ lâng iam ê ;  iā ū ūi-tio̍h thian-kok ka-kī iam ê ,  Ōe sêng-siū ê tio̍h sêng-siū i , 13 Hit sî ū lâng chhōa sòe-kiáⁿ chiū-kūn I ,  ài I ēng chhiú hōaⁿ in ,  lâi kî-tó ;  ha̍k-seng chek-pī in , 14 Nā-sī Iâ-so͘ kóng ,  Iông-ún sòe-kiáⁿ chiū-kūn góa ,  bo̍h-tit kìm i ;  in-ūi thian-kok sī sio̍k tī chit hō ê , 15 Chiū ēng chhiú hōaⁿ in ;  lī-khui hia khì , 16 Tú-tn̄g ū chi̍t lâng chiū-kūn I ,  kóng ,  Sian-siⁿ ,  góa tio̍h kiâⁿ sím-mi̍h hó thang tit-tio̍h éng-oa̍h?17 I kā i kóng ,  Lí cháiⁿ-iūⁿ thê-khí hó ,  lâi mn̄g góa? Hó-ê sī chi̍t-ê ,  Chóng-sī lí nā ài ji̍p tī oa̍h ,  tio̍h siú chiah ê kài-bēng , 18 I kā I kóng ,  Sī sím-mi̍h ê? Iâ-so͘ kóng ,  Bo̍h-tit thâi-sí lâng ,  Bo̍h-tit kiâⁿ îm ,  Bo̍h-tit thau-the̍h ,  Bo̍h-tit lām-sám chòe kan-chèng , 19 Kèng lí ê pē-bú ,  Tio̍h thiàⁿ lí ê chhù-piⁿ chhin-chhiūⁿ ka-kī , 20 Siàu-liân lâng kā I kóng ,  Chiah-ê góa lóng ū siú i ;  iáu-kú khiàm sím-mi̍h?21 Iâ-so͘ kā i kóng ,  Lí nā ài chòe oân-choân ,  tio̍h khì bōe lí só͘ ū ê lâi hō͘ sòng-hiong lâng ,  chiū ū châi-pó tī thiⁿ-ni̍h ;  koh lâi tè góa , 22 Siàu-liân lâng thiaⁿ-kìⁿ che ōe ,  iu-būn chiū khì ;  in-ūi i sán-gia̍p chin chōe , 23 Iâ-so͘ chiū kā I ê ha̍k-seng kóng ,  Góa si̍t-chāi kā lín kóng ,  Pù lâng ji̍p thian-kok oh--ah!24 Góa koh kā lín kóng ,  Lo̍k-tô chhng-kè chiam-phīⁿ ,  pí pù lâng ji̍p Siōng-tè ê kok ,  khah khoài , 25 Ha̍k-seng thiaⁿ-kìⁿ tōa gông-ngia̍h ,  kóng ,  Nā-sī án-ni ,  chiū chī-chūi ōe tit-tio̍h kiù ah?26 Iâ-so͘ khòaⁿ in kóng ,  Chāi-tī lâng sī bōe-ōe ,  chāi-tī Siōng-tè ,  bān sū lóng ōe , 27 Hit sî Pí-tek ìn I kóng ,  Goán bat pàng-sak it-chhè lâi tè lí ,  goán beh tit-tio̍h sím-mi̍h ah?28 Iâ-so͘ kā in kóng ,  Góa si̍t-chāi kā lín kóng ,  lín chiah-ê tè góa ,  kàu koh heng-khí ê sî ,  Jîn-chú chē I êng-kng ê chō-ūi ,  lín iā beh chē cha̍p-jī ê chō-ūi ,  lâi sím-phòaⁿ Í-sek-lia̍t cha̍p-jī ê chi-phài , 29 Kìⁿ-nā ūi-tio̍h góa ê miâ pàng-sak chhù-the̍h ,  á-sī hiaⁿ-tī ,  chí-bē ,  lāu-pē ,  lāu-bú ,  kiáⁿ-jî ,  á-sī chhân-hn̂g ,  beh tit-tio̍h pah-pē ,  lâi sêng-chiap éng-oa̍h , 30 Chóng-sī tāi-seng ê chōe-chōe beh chòe lō͘-bé ;  lō͘-bé ê beh chòe tāi-seng , 
