1 Hit sî Iâ-so͘ hō͘ Sèng Sîn chhōa kàu khòng-iá ,  beh siū Mô͘-kúi chhì , 2 Í-keng kìm-chia̍h sì-cha̍p ji̍t-mî ,  āu-lâi chiū iau , 3 Chhì-ê óa-lâi kā I kóng ,  Lí nā sī Siōng-tè ê Kiáⁿ ,  chiū kah chiah ê chio̍h pìⁿ chòe piáⁿ ,  Nā-sī I ìn kóng , 4 Ū kì-chài kóng ,  Lâng ê oa̍h ,  m̄ nā óa-khò piáⁿ ,  chiū-sī óa-khò tùi Siōng-tè ê chhùi só͘ chhut lóng-chóng ê ōe , 5 Mô͘-kúi chiū chhōa I kàu sèng siâⁿ ,  hō͘ I khiā tī tiān ê bé-liu ,  kā I kóng , 6 Lí nā sī Siōng-tè ê Kiáⁿ ,  tio̍h ka-kī tiô-lo̍h-khì ;  in-ūi ū kì-chài kóng , 	I beh ūi-tio̍h lí bēng-lēng I ê thiⁿ-sài , 	In beh ēng chhiú hû lí , 	Bián-tit lí ê kha tak-tio̍h chio̍h , 7 Iâ-so͘ kā i kóng ,  Koh ū kì-chài kóng ,  Bo̍h-tit chhì Chú lí ê Siōng-tè , 8 Mô͘-kúi koh chhōa I chiūⁿ ke̍k koâiⁿ ê soaⁿ ,  ēng thiⁿ-ē bān kok kap in ê êng-kng hō͘ I khòaⁿ ; 9 kā I kóng ,  Lí nā phak-lo̍h pài góa ,  chiah-ê góa lóng hō͘ lí , 10 Iâ-so͘ chiū kā i kóng ,  Sat-tàn ,  thè-khì ;  in-ūi ū kì-chài kóng ,  Tio̍h pài Chú ,  lí ê Siōng-tè ;  to̍k-to̍k ho̍k-sāi I nā-tiāⁿ , 11 Tùi án-ni Mô͘-kúi lī-khui I ;  ū thiⁿ-sài kàu ,  lâi su-hāu I , 12 Iâ-so͘ thiaⁿ-kìⁿ Iok-hān koaiⁿ-kaⁿ ,  chiū thè-khì Ka-lī-lī ; 13 lī-khui Ná-sat-le̍k ,  khì Ka-pek-lông khiā-khí ;  chit só͘-chāi tī hái-piⁿ ,  tī Se-pò͘-lûn kap La̍p-tāi-lī ê kau-kài ; 14 sī beh èng-giām chá thok sian-ti Í-sài-a só͘ kóng ê ,  kóng , 15 Se-pò͘-lûn ê tōe ,  La̍p-tāi-lī ê tōe , 	Iân hái-kîⁿ ê lō͘ ,  Iok-tàn ê hô gōa , 	Gōa-pang ê Ka-lī-lī ; 16 Chē tī o͘-àm ê peh-sìⁿ , 	Bat khòaⁿ-kìⁿ tōa kng ; 	Chē tī sí-ìm ê tōe ê , 	Ū kng khí-lâi chiò in , 17 Tùi hit sî Iâ-so͘ khí-thâu soan-thoân kóng ,  Lín tio̍h hoán-hóe ,  in-ūi thian-kok kūn lah , 18 Iâ-so͘ kiâⁿ tī Ka-lī-lī ê hái-kîⁿ ;  khòaⁿ-kìⁿ nn̄g ê hiaⁿ-tī-á ,  chiū-sī Se-bûn ,  kiò chòe Pí-tek ,  kap i ê hiaⁿ-tī An-tek-lia̍t ,  pha bāng tī hái-ni̍h ,  in-ūi sī thó-hî lâng , 19 I chiū kā in kóng ,  Lâi tè góa ,  góa beh hō͘ lín tit-tio̍h lâng chhin-chhiūⁿ thó-hî ê , 20 In liâm-piⁿ lī-khui bāng lâi tè I , 21 Tùi chia chìn-chêng ,  koh khòaⁿ-kìⁿ nn̄g ê hiaⁿ-tī-á ,  chiū-sī Se-pí-thài ê kiáⁿ Ngá-kok kap i ê hiaⁿ-tī Iok-hān ,  kap in lāu-pē Se-pí-thài tī chûn-ni̍h teh pó͘ bāng ;  Iâ-so͘ chio in , 22 In liâm-piⁿ lī-khui chûn ,  pài-pia̍t in ê lāu-pē ,  lâi tè I , 23 Iâ-so͘ piàn kiâⁿ Ka-lī-lī ,  tī in ê hōe-tn̂g kà-sī ,  soan-thoân thian-kok ê hok-im ,  i-hó peh-sìⁿ-kan ta̍k iūⁿ ê chèng-thâu ,  kap ta̍k iūⁿ ê pīⁿ-thiàⁿ , 24 I ê miâ-siaⁿ pò-iông kàu thong Sū-lī-a ;  hoān ū tì pīⁿ ê ,  tú-tio̍h chōe-chōe iūⁿ ê chèng-thâu kap thàng-thiàⁿ ê ,  hoān-tio̍h kúi ê ,  iûⁿ-hîn ê ,  piàn-sūi ê ,  chhōa in lóng lâi chiū-kūn I ,  I chiū i-hó in , 25 Hit sî ,  tùi Ka-lī-lī ,  Te-ka-pho-lī ,  Iâ-lō͘-sat-léng ,  Iû-thài ,  kap Iok-tàn gōa ,  ū chōe-chōe tīn ê lâng lâi tè I , 
