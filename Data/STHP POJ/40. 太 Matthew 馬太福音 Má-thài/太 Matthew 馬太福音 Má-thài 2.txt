1 Tng Hi-lu̍t ông ê sî ,  Iâ-so͘ í-keng chhut-sì tī Iû-thài ê Pek-lī-hêng ,  ū kúi-nā ê phok-sū tùi tang-hng lâi kàu Iâ-lō͘-sat-léng , 2 kóng ,  Chhut-sì chòe Iû-thài lâng ê ông ê tī tá-lo̍h? in-ūi goán tī tang-hng ū khòaⁿ-kìⁿ I ê chhiⁿ ,  chiah lâi beh pài I , 3 Hi-lu̍t ông thiaⁿ-kìⁿ chiū peh-pak ,  thong Iâ-lō͘-sat-léng ia̍h sī án-ni , 4 Chiū chū-chi̍p chèng chè-si-thâu ,  kap peh-sìⁿ-kan ê keng-ha̍k-sū ,  mn̄g in Ki-tok tio̍h tī sím-mi̍h só͘-chāi chhut-sì , 5 In kā i kóng ,  Tī Iû-thài ê Pek-lī-hêng ;  in-ūi sian-ti ū kì-chài kóng , 6 Iû-thài tōe ,  Pek-lī-hêng ah ,  Tī Iû-thài chiah ê thâu-lâng tiong ,  lí lóng m̄ sī tē it sòe ê ; 	In-ūi beh ū chi̍t ê jîn-kun tùi lí chhut ,  lâi chiàu-kò͘ góa ê peh-sìⁿ Í-sek-lia̍t , 7 Tùi án-ni ,  Hi-lu̍t àm-chīⁿ tiàu phok-sū ,  tùi in siông-sè chhâ hit ê chhiⁿ chhut-hiān ê sî , 8 Chiū chhe in khì Pek-lī-hêng kóng ,  Lín khì siông-sè thàm-thiaⁿ hit ê eⁿ-á ê sū ;  chhē-tio̍h chiū lâi kā góa kóng ,  hō͘ góa iā thang khì pài I , 9 In thiaⁿ ông ê ōe chiū khì ;  hut-jiân tang-hng só͘ khòaⁿ-kìⁿ ê chhiⁿ chòe thâu chhōa in ,  kàu eⁿ-á ê só͘-chāi ,  chiū hioh tī hit téng-bīn , 10 In khòaⁿ-kìⁿ hit ê chhiⁿ ,  hoaⁿ-hí kàu bōe kò͘-tit , 11 Ji̍p chhù ,  khòaⁿ-kìⁿ eⁿ-á kap I ê lāu-bú Má-lī-a ;  chiū phak-lo̍h pài eⁿ-á ;  khui in ê pó-a̍h ,  hiàn lé-mi̍h hō͘ I ,  chiū-sī n̂g-kim ,  jú-hiuⁿ ,  bu̍t-io̍h , 12 Koh tī bîn-bāng-tiong tit-tio̍h chí-tiám ,  kah in m̄-thang tò-tńg khì chiū-kūn Hi-lu̍t ,  chiū tùi pa̍t tiâu lō͘ tò-khì pún só͘-chāi , 13 In tò-khì liáu ,  ū Chú ê thiⁿ-sài tī Iok-sek bîn-bāng-tiong chhut-hiān kóng ,  Khí-lâi ,  chhōa eⁿ-á kap I ê lāu-bú ,  cháu khì Ai-ki̍p ,  tòa hia kàu góa kā lí kóng ;  in-ūi Hi-lu̍t beh chhē eⁿ-á lâi bia̍t I , 14 I chiū khí-lâi ,  thàu-mî chhōa eⁿ-á kap I ê lāu-bú khì Ai-ki̍p ,  ;  tòa hia kàu Hi-lu̍t sí ; 15 sī beh èng-giām Chú thok sian-ti só͘ kóng ê ,  kóng ,  Góa bat tiàu góa ê kiáⁿ chhut Ai-ki̍p , 16 Hit sî Hi-lu̍t chai hō͘ phok-sū siat-khì ,  chiū tōa siū-khì ,  chhe lâng chiong Pek-lī-hêng kap chiu-ûi só͘ ū ê ta-po͘ gín-ná ,  chiàu i tùi phok-sū siông-sè chhâ ê sî ,  hoān-nā nn̄g hè í-hā ê it-chīn thâi , 17 Án-ni èng-giām chá thok sian-ti Iâ-lī-bí só͘ kóng ê ,  kóng , 18 Tī Lia̍p-má thiaⁿ-kìⁿ siaⁿ , 	Thî-khàu koh tōa siong-pi , 	Lia̍p-kiat khàu i ê kiáⁿ-jî ; 	M̄ goān siū an-ùi ,  in-ūi in bô--khì , 19 Hi-lu̍t í-keng sí ,  Chú ê thiⁿ-sài tī Ai-ki̍p ,  tī Iok-sek bîn-bāng-tiong chhut-hiān kóng , 20 Khí-lâi ,  chhōa eⁿ-á kap I ê lāu-bú khì Í-sek-lia̍t tōe ;  in-ūi hiah-ê ài hāi eⁿ-á ê sìⁿ-miā ê í-keng sí lah , 21 I chiū khí-lâi ,  chhōa eⁿ-á kap I ê lāu-bú kàu Í-sek-lia̍t tōe , 22 Chóng-sī thiaⁿ-kìⁿ A-ki-ló sòa-chiap i ê lāu-pē Hi-lu̍t tī Iû-thài chòe ông ,  chiū m̄ káⁿ khì hia ;  kì-jiân tī bîn-bāng-tiong tit-tio̍h chí-tiám ,  chiū thè-khì Ka-lī-lī ê kéng-lāi , 23 Kàu chi̍t ê siâⁿ ,  miâ Ná-sat-le̍k ,  tiàm hia khiā-khí ;  sī beh èng-giām chá thok chiah ê sian-ti só͘ kóng ê kóng ,  I beh kiò chòe Ná-sat-le̍k lâng , 
