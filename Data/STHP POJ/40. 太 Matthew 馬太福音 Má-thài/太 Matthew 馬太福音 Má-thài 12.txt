1 Tng hit sî ,  Iâ-so͘ tī an-hioh-ji̍t tùi be̍h-hn̂g keng-kè ;  I ê ha̍k-seng iau ,  chiū tiah be̍h-sūi lâi chia̍h , 2 Nā-sī Hoat-lī-sài lâng khòaⁿ-kìⁿ chiū kā I kóng ,  Lí khòaⁿ ,  lí ê ha̍k-seng kiâⁿ an-hioh-ji̍t só͘ m̄ eng-kai kiâⁿ ê sū , 3 Iâ-so͘ chiū kā in kóng ,  Tāi-pi̍t kap kun-tè ê lâng iau ê sî só͘ kiâⁿ ê ,  lín bô tha̍k-tio̍h mah?4 Chiū-sī i ji̍p Siōng-tè ê chhù ,  chia̍h pâi-lia̍t ê piáⁿ ;  che m̄ sī i kap kun-tè ê lâng só͘ thang chia̍h ê ,  to̍k-to̍k chè-si thang nā-tiāⁿ , 5 Á-sī lín ia̍h m̄ bat tha̍k lu̍t-hoat só͘ kì-chài ,  tng an-hioh-ji̍t chè-si tī tiān-ni̍h hoān-tio̍h an-hioh ia̍h sī bô chōe mah?6 To̍k-to̍k góa kā lín kóng ,  tī chia ū pí tiān khah tōa ê , 7 Chóng-sī lín nā chai ,  Góa ài lîn-bín ,  bô ài chè-sū ,  chit kù ê ì-gī ,  chiū bô chek-chōe bô chōe ê lâng , 8 In-ūi Jîn-chú sī an-hioh-ji̍t ê chú , 9 Iâ-so͘ lī-khui hia ,  ji̍p in ê hōe-tn̂g ;  tú-tn̄g ū lâng chi̍t chhiú ko͘-tâ , 10 Lâng mn̄g I kóng ,  An-hioh-ji̍t hêng i ,  thang mah? ì-sù ài beh kò I , 11 I chiū kā in kóng ,  Lín tiong-kan sím-mi̍h lâng ū chi̍t chiah iûⁿ ,  nā tī an-hioh-ji̍t poa̍h-lo̍h khiⁿ ,  bô kā i lia̍h-khí-lâi mah?12 Hô-hòng lâng pí iûⁿ ke jōa kùi-khì ah! Só͘-í an-hioh-ji̍t kiâⁿ hó-sū sī thang , 13 Chiū kā hit lâng kóng ,  Chhun lí ê chhiú ,  I chiū chhun ,  sûi-sî hó-hó ,  chhin-chhiūⁿ pa̍t ki chhiú , 14 Hoat-lī-sài lâng chhut-khì ,  saⁿ-kap kè-bô͘ kong-kek Iâ-so͘ ,  khòaⁿ thang cháiⁿ-iūⁿ bia̍t I , 15 Iâ-so͘ chai ,  chiū thè-khì ,  lī-khui hia ;  ū chōe-chōe lâng tè I ,  chiū lóng kā in i ; 16 ia̍h kéng-kài in bo̍h-tit chiong I pò-iông ; 17 sī beh èng-giām thok sian-ti Í-sài-a só͘ kóng ê ,  kóng , 18 Lí khòaⁿ ,  góa ê lô͘-po̍k ,  góa só͘ kéng ê , 	Góa só͘ thiàⁿ ê ,  góa ê sim só͘ hoaⁿ-hí ê ; 	Góa beh chiong góa ê Sîn hù-hō͘ I , 	I beh ēng phòaⁿ-toàn thong-ti gōa-pang , 19 I bô beh saⁿ-chiⁿ ,  bô beh soan-jióng ; 	Tī koe-chhī bô lâng thiaⁿ-kìⁿ I ê siaⁿ , 20 Siū-siong ê lô͘-tek ,  I bô beh at-chi̍h , 	Beh hoa ê hé-chhiⁿ ,  I bô phah-sit , 	Kàu hō͘ kong-gī ōe tek-sèng , 21 Gōa-pang ia̍h beh khò I ê miâ lâi ǹg-bāng , 22 Hit sî ū chhōa chi̍t ê hoān-tio̍h kúi ,  chhiⁿ-mî kòa é-káu ê lâi chiū-kūn I ,  I chiū i-hó i ,  hō͘ é-káu ê kóng ōe ,  sòa ōe khòaⁿ-kìⁿ , 23 Chèng lâng lóng gông-ngia̍h ,  kóng ,  chit-ê chóng-bô sī Tāi-pi̍t ê hō͘-è o͘h?24 Nā-sī Hoat-lī-sài lâng thiaⁿ-kìⁿ chiū kóng ,  Chit lâng kóaⁿ kúi bô m̄ sī khò kúi-ông Pia̍t-se-pok , 25 Iâ-so͘ chai in ê ì-sù ,  chiū kā in kóng ,  Kìⁿ-nā kok ka-kī cheng-piàⁿ ,  ōe tì-kàu pha-hng ;  kìⁿ-nā siâⁿ á-sī ke ka-kī cheng-piàⁿ ,  tek-khak khiā bōe tiâu , 26 Nā Sat-tàn kóaⁿ Sat-tàn ,  sī ka-kī cheng-piàⁿ ,  i ê kok thài-thó khiā ōe tiâu?27 Siat-sú góa khò Pia̍t-se-pok kóaⁿ kúi ,  chiū lín ê chú-tē kóaⁿ kúi óa-khò chī-chūi ah? Án-ni in beh gí-toàn lín , 28 To̍k-to̍k góa nā khò Siōng-tè ê Sîn kóaⁿ kúi ,  chiū Siōng-tè ê kok í-keng kàu lín lah , 29 Lâng cháiⁿ-iūⁿ ōe ji̍p béng lâng ê chhù ,  kiap i ê ke-hé? kiám m̄ tio̍h tāi-seng pa̍k béng lâng ,  jiân-āu kiap i ê chhù mah?30 Bô tâng góa ê ,  chiū-sī tùi-te̍k góa ;  bô kap góa siu-khioh ê ,  chiū-sī teh phah-sòaⁿ , 31 Só͘-í góa kā lín kóng ,  Kìⁿ-nā chōe-ok pòng-to̍k ,  lóng beh sià-bián i ;  to̍k-to̍k pòng-to̍k Sèng Sîn ê ,  bô beh sià-bián i , 32 Kìⁿ-nā kóng ōe kong-kek Jîn-chú ê ,  beh sià-bián i ;  to̍k-to̍k kìⁿ-nā kóng ōe kong-kek Sèng Sîn ê ,  put-lūn kim-sè lâi-sè ,  bô beh sià-bián i , 33 Lín tio̍h lia̍h hit ê chhiū chòe hó ,  i ê ké-chí ia̍h chòe hó ;  he̍k-sī lia̍h hit ê chhiū chòe pháiⁿ ,  i ê ké-chí ia̍h chòe pháiⁿ ;  in-ūi tùi ké-chí lâi bat chhiū , 34 To̍k-chôa ê lūi ah ,  lín í-keng sī pháiⁿ ,  thài ōe kóng hó ōe? in-ūi sī tùi sim só͘ chhiong-móa ê ,  chhùi chiū kóng chhut , 35 Hó lâng tùi só͘ chek-chū ê hó ,  lâi hoat-chhut chiah ê hó ;  pháiⁿ lâng tùi só͘ chek-chū ê pháiⁿ ,  lâi hoat-chhut chiah ê pháiⁿ , 36 Góa kā lín kóng ,  kìⁿ-nā lâng só͘ kóng ê êng-á-ōe ,  in tī sím-phòaⁿ ê ji̍t ,  ta̍k kù tio̍h sò͘-bêng , 37 In-ūi tùi lí ê ōe beh chheng lí chòe gī ;  ia̍h tùi lí ê ōe beh gí lí ū chōe , 38 Hit sî ū keng-ha̍k-sū kap Hoat-lī-sài kúi-nā lâng ìn I kóng ,  Sian-siⁿ ah ,  goán ài tùi lí khòaⁿ chi̍t ê sîn-jiah , 39 Nā-sī I ìn kóng ,  Ok-to̍k kan-îm ê sè-tāi kiû sîn-jiah ;  tû sian-ti Iok-ná ê sîn-jiah í-gōa ,  bô beh sîn-jiah hō͘ in ; 40 in-ūi chhin-chhiūⁿ Iok-ná saⁿ ji̍t saⁿ mî tī tōa hî ê pak-tó͘ lāi ,  Jîn-chú ia̍h beh án-ni saⁿ ji̍t saⁿ mî tī tōe-lāi , 41 Nî-nî-bî lâng tng sím-phòaⁿ ê sî ,  beh kap chit sè-tāi ê lâng saⁿ-kap khí-lâi ,  sòa gí in ê chōe ;  in-ūi in tùi Iok-ná só͘ thoân lâi hoán-hóe ;  hô-hòng tī chia ū pí Iok-ná khah tōa ê , 42 Lâm-hng ê lú-ông ,  tng sím-phòaⁿ ê sî beh kap chit sè-tāi ê lâng saⁿ-kap khí-lâi ,  sòa gí in ê chōe ;  in-ūi i tùi tōe ê ke̍k-thâu lâi ,  beh thiaⁿ Só͘-lô-bûn tì-sek ê ōe ,  hô-hòng tī chia ū pí Só͘-lô-bûn khah tōa ê , 43 Siâ-sîn í-keng lī-khui lâng ,  keng-kè bô chúi ê tōe ,  kiû an-hioh ia̍h bô tit-tio̍h , 44 Chiū kóng ,  Góa beh tò-khì só͘ chhut-lâi ê chhù ;  kàu tè ,  chiū khòaⁿ-kìⁿ khang-khang ,  piàⁿ-sàu ,  siu-chéng ; 45 chiū khì ,  koh tòa chhit ê sîn ,  pí ka-kī khah pháiⁿ ê ,  ji̍p-khì khiā-khí ;  hit lâng lō͘-bé ê kéng-hóng ,  pí khí-thâu ê khah chhám ,  Chit ê pháiⁿ ê sè-tāi ia̍h beh chhin-chhiūⁿ án-ni , 46 I iáu tùi chèng lâng kóng ōe ê sî ,  tú-tn̄g I ê lāu-bú kap I ê hiaⁿ-tī khiā tī gōa-bīn ,  ài beh kap I kóng ōe , 47 Ū lâng kā I kóng ,  Lí khòaⁿ ,  lí ê lāu-bú kap lí ê hiaⁿ-tī khiā tī gōa-bīn ,  ài beh kap lí kóng ōe , 48 Chiū ìn hit ê kā I kóng ê kóng ,  Sím-mi̍h lâng sī góa ê lāu-bú? sím-mi̍h lâng sī góa ê hiaⁿ-tī ah?49 Chiū chhun chhiú kí I ê ha̍k-seng kóng ,  Lí khòaⁿ ,  góa ê lāu-bú kap góa ê hiaⁿ-tī , 50 In-ūi kìⁿ-nā kiâⁿ góa tī thiⁿ-ni̍h ê Pē ê chí-ì ê ,  chiū-sī góa ê hiaⁿ-tī ,  chí-bē ,  kap lāu-bú , 
