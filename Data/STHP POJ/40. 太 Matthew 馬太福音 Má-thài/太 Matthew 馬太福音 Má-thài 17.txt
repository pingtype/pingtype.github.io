1 Kè la̍k ji̍t ,  Iâ-so͘ lēng-gōa tòa Pí-tek ,  Ngá-kok ,  kap Ngá-kok ê hiaⁿ-tī Iok-hān ,  chhōa in peh-chiūⁿ koâiⁿ soaⁿ ; 2 tng in ê bīn-chêng hêng-chōng piàn-ōaⁿ ,  I ê bīn kng iàⁿ-iàⁿ ,  chhin-chhiūⁿ ji̍t ,  I ê saⁿ pe̍h ,  chhin-chhiūⁿ kng , 3 Hut-jiân ū Mô͘-se ,  Í-lī-a tùi in hián-hiān ,  kap I kóng ōe , 4 Pí-tek ìn Iâ-so͘ kóng ,  Chú ah ,  lán tī chia chin hó ;  lí nā ài ,  góa beh tī chia tah saⁿ keng liâu-á ;  chi̍t keng hō͘ lí ,  chi̍t keng hō͘ Mô͘-se ,  chi̍t keng hō͘ Í-lī-a , 5 I iáu teh kóng ōe ê sî ,  hut-jiân ū kng-kng ê hûn tà in ,  koh ū siaⁿ tùi hûn-ni̍h chhut ,  kóng ,  Chit-ê sī góa thiàⁿ ê Kiáⁿ ,  góa só͘ hoaⁿ-hí ê ;  lín tio̍h thiaⁿ I , 6 Ha̍k-seng thiaⁿ-kìⁿ ,  chiū phak-lo̍h-khì ,  chīn-chāi kiaⁿ , 7 Iâ-so͘ chìn-chêng bong in ,  kóng ,  Khí-lâi ,  bo̍h-tit kiaⁿ , 8 In kia̍h ba̍k ,  bô khòaⁿ-kìⁿ chi̍t lâng ,  chí-ū Iâ-so͘ nā-tiāⁿ , 9 Lo̍h soaⁿ ê sî Iâ-so͘ bēng-lēng in ,  kóng ,  Jîn-chú iáu-bē tùi sí-lâng tiong koh-oa̍h ,  bo̍h-tit ēng só͘ khòaⁿ-kìⁿ ê kā lâng kóng , 10 I ê ha̍k-seng mn̄g I kóng ,  Án-ni chiū keng-ha̍k-sū kóng Í-lī-a tio̍h seng lâi ,  sī cháiⁿ-iūⁿ?11 I ìn kóng ,  Í-lī-a kó-jiân lâi ,  beh heng-khí bān-hāng sū ; 12 nā-sī góa kā lín kóng ,  Í-lī-a í-keng lâi ,  iā in m̄ bat i ;  chiàu in só͘ ài lâi khoán-thāi i ;  chhin-chhiūⁿ án-ni Jîn-chú ia̍h beh siū in ê hām-hāi , 13 Ha̍k-seng chiah ōe hiáu-tit I só͘ kā in kóng ê ,  sī chí kiâⁿ sóe-lé Iok-hān , 14 Í-keng kàu chèng lâng hia ,  ū chi̍t lâng chiū-kūn I ,  kūi I kóng , 15 Chú ah ,  lîn-bín góa ê kiáⁿ ,  in-ūi i iûⁿ-hîn chin kan-khó͘ ;  ta̍uh-ta̍uh poa̍h-lo̍h hé ,  ta̍uh-ta̍uh poa̍h-lo̍h chúi , 16 Góa chhōa i chiū-kūn lí ê ha̍k-seng ,  in bōe-ōe i-hó i , 17 Iâ-so͘ ìn kóng ,  Hàiⁿ ah! m̄ sìn koh pōe-ge̍k ê sè-tāi ah ,  góa beh kap lín tòa jōa kú? góa beh thun-lún lín jōa kú? tòa i lâi chia chiū-kūn góa , 18 Iâ-so͘ chek-pī kúi ;  kúi chiū tùi i chhut ;  tùi hit chi̍t sî gín-ná chiū hó , 19 Hit sî ha̍k-seng àm-chīⁿ chiū-kūn Iâ-so͘ kóng ,  Goán cháiⁿ-iūⁿ bōe kóaⁿ i?20 I kā in kóng ,  Sī ūi-tio̍h lín ê sió sìn ;  góa si̍t-chāi kā lín kóng ,  Lín nā ū sìn chhin-chhiūⁿ chi̍t lia̍p kòa-chhài chí ,  lín chiū beh kā chit ê soaⁿ kóng ,  Tùi chia sóa khì hia ,  ia̍h beh sóa khì ;  koh lín teh-beh bô chi̍t hāng bōe , 21 22 In iáu tòa Ka-lī-lī ê sî ,  Iâ-so͘ kā ha̍k-seng kóng ,  Jîn-chú beh siū sàng-kau tī lâng ê chhiú , 23 In beh thâi I ,  tē saⁿ ji̍t koh-oa̍h ,  Ha̍k-seng chin iu-būn , 24 In kàu Ka-pek-lông ,  ū siu teng-sè ê chiū-kūn Pí-tek ,  kóng ,  Lín sian-siⁿ kiám bô la̍p teng-sè mah? i kóng ,  Ū , 25 Í-keng ji̍p chhù ,  Iâ-so͘ tāi-seng kā i kóng ,  Se-bûn ah ,  lí phah-sǹg cháiⁿ-iūⁿ? Sè-chiūⁿ chiah ê ông ,  tùi chī-chūi siu hiòng kap thiu teng-sè? sī tùi ka-kī ê kiáⁿ-jî ,  á-sī tùi gōa-bīn lâng ah?26 I chi̍t-ē kóng ,  Tùi gōa-bīn lâng ,  Iâ-so͘ chiū kā i kóng ,  Nā-sī án-ni ,  chiū kiáⁿ-jî thang m̄ bián , 27 Chóng-sī bián-tì that-gāi in ,  lí khì hái-ni̍h pàng tiò ,  lia̍h tāi-seng chiūⁿ-tiò ê hî ,  khui i ê chhùi ,  beh tit-tio̍h gûn chi̍t ê ;  the̍h-lâi ,  ūi-tio̍h góa kap lí la̍p hō͘ in , 
