1 Iâ-so͘ í-keng lo̍h soaⁿ ,  kui tōa tīn ê lâng tè I , 2 Tú-tn̄g ū chi̍t ê thái-ko ê chiū-kūn lâi pài I kóng ,  Chú ah ,  lí nā khéng ,  chiū ōe hō͘ góa chheng-khì , 3 I chiū chhun chhiú bong i kóng ,  Góa khéng ,  lí thang chheng-khì ;  i ê thái-ko liâm-piⁿ chheng-khì , 4 Iâ-so͘ koh kā i kóng ,  Kín-sīn bo̍h-tit kā lâng kóng ;  to̍k-to̍k khì ,  chiong pún-sin hō͘ chè-si giām ,  ia̍h tio̍h hiàn Mô͘-se só͘ hoan-hù ê lé-mi̍h ,  lâi chòe chèng-kù tī lâng , 5 Í-keng ji̍p Ka-pek-lông ,  ū pé-chóng chiū-kūn I ,  lâi kiû I kóng , 6 Chú ah ,  góa ê lô͘-po̍k piàn-sūi ,  tó tī chhù-lāi ,  kan-khó͘ kàu ke̍k , 7 I chiū kā i kóng ,  Góa lâi khì i i , 8 Pé-chóng ìn kóng ,  Chú ah ,  lí kàu góa tau ,  góa tng bōe khí ;  lí kan-ta kóng chi̍t kù ōe ,  góa ê lô͘-po̍k chiū ōe hó , 9 In-ūi góa ia̍h sī hō͘ lâng koán ê lâng ,  iā ū peng hō͘ góa koán ;  kā chit-ê kóng ,  Khì ,  i chiū khì ;  kā hit-ê kóng ,  Lâi ,  i chiū lâi ;  kā góa ê lô͘-po̍k kóng ,  Kiâⁿ án-ni ,  i chiū kiâⁿ án-ni , 10 Iâ-so͘ thiaⁿ-kìⁿ chiū kî-koài ,  kā tè I ê lâng kóng ,  Góa si̍t-chāi kā lín kóng ,  chhin-chhiūⁿ chit hō ê chhim sìn ,  liân Í-sek-lia̍t tiong ,  góa bē bat tú-tio̍h , 11 Góa koh kā lín kóng ,  tùi tang tùi sai ,  ū chōe-chōe lâng beh kàu ,  kap A-pek-la̍h-hán ,  Í-sat ,  Ngá-kok ,  chē toh tī thian-kok ; 12 nā-sī kok ê chú-bîn beh tú-tio̍h kóaⁿ-chhut tī gōa-bīn ê o͘-àm ;  tī hia beh ū thî-khàu kā-gê chhiat-chhí , 13 Iâ-so͘ chiū kā pé-chóng kóng ,  Khì ah ,  chiàu lí ê sìn kā lí chiâⁿ ;  tú-tú hit sî ,  i ê lô͘-po̍k chiū hó , 14 Iâ-so͘ ji̍p Pí-tek ê ke ,  khòaⁿ-kìⁿ i ê tiūⁿ-ḿ ,  hoān-tio̍h jia̍t-pīⁿ tó-teh , 15 Chiū bong i ê chhiú ,  jia̍t chiū thè ;  hū-jîn-lâng chiū khí-lâi su-hāu I , 16 Kàu hông-hun-àm ,  ū lâng chhōa chōe-chōe hoān-tio̍h kúi ê chiū-kūn I ;  I ēng chi̍t kù ōe kóaⁿ-chhut hiah ê sîn ;  koh i-hó it-chhè ū pīⁿ ê lâng ; 17 chiū-sī beh èng-giām sian-ti Í-sài-a só͘ kóng ê ,  kóng ,  I pún-sin thòe-siū lán ê loán-jio̍k ,  tam-tng lán ê pīⁿ-chèng , 18 Iâ-so͘ khòaⁿ-kìⁿ kui tōa tīn ê lâng ûi I ,  chiū hoan-hù kè-khì hit pêng hōaⁿ , 19 Ū chi̍t ê keng-ha̍k-sū lâi ,  kā I kóng ,  Sian-siⁿ ah ,  lí bô lūn tá-lo̍h khì ,  góa beh tè lí , 20 Iâ-so͘ chiū kā i kóng ,  Hô͘-lî ū khang ,  thiⁿ-tiong ê pe-chiáu ū siū ;  to̍k-to̍k Jîn-chú bô khòa thâu-khak ê só͘-chāi , 21 Koh chi̍t ê ha̍k-seng kā I kóng ,  Chú ah ,  hō͘ góa seng tò-khì bâi-chòng góa ê lāu-pē , 22 To̍k-to̍k Iâ-so͘ kā i kóng ,  ,  Lí tè góa ,  chhut-chāi sí lâng khì bâi-chòng in ê sí lâng , 23 Í-keng lo̍h chûn ,  I ê ha̍k-seng tè I , 24 Hut-jiân hái-ni̍h khí tōa hong-éng ,  tì-kàu chûn hō͘ éng khàm ;  nā-sī Iâ-so͘ teh khùn , 25 Ha̍k-seng chiū-kūn lâi kiò I khí-lâi ,  kóng ,  Chú ah ,  kiù o͘h ,  beh bô miā lah!26 I chiū kā in kóng ,  Sió-sìn ê lâng ah ,  cháiⁿ-iūⁿ hiah bô táⁿ? Chiū khí-lâi ,  chek-pī hong kap hái ,  chiū tōa pîⁿ-tiāⁿ , 27 Hiah ê lâng kî-koài kóng ,  chit-ê sī sím-mi̍h hō lâng ,  hong kap hái ia̍h sūn I?28 Í-keng kè-khì hit pêng hōaⁿ ,  kàu Ka-tāi-lia̍p lâng ê tōe ;  ū hoān-tio̍h kúi ê ,  nn̄g lâng ,  tùi thióng-bōng chhut-lâi ,  tú-tio̍h I ,  sè-bīn hiông kài-kài ;  tì-kàu bô lâng káⁿ tùi hit tiâu lō͘ kè , 29 In hut-jiân âu-kiò kóng ,  Siōng-tè ê Kiáⁿ ah ,  goán kap lí ū sím-mi̍h kan-sia̍p? sî bē kàu ,  lí lâi chia sī beh khó͘-chhó͘ goán mah?30 Lī in hn̄g-hn̄g ū tōa kûn ê ti teh thó-chia̍h ; 31 hiah ê kúi kiû I kóng ,  Lí nā kóaⁿ goán ,  chiū chhe goán ji̍p ti kûn , 32 I chiū kā in kóng ,  Khì ah ,  Kúi chiū chhut-lâi ,  khì ji̍p ti ;  hut-jiân choân-kûn chông lo̍h soaⁿ-khàm ,  ji̍p hái ,  sí tī chúi-ni̍h , 33 Kò͘ ti ê cháu khì ji̍p siâⁿ ;  chiong chiah ê sū ,  í-ki̍p hoān-tio̍h kúi ê lâng só͘ tú-tio̍h ê ,  lóng kā lâng kóng , 34 Thong siâⁿ ê lâng chhut-khì ,  chhē-tio̍h Iâ-so͘ ;  í-keng kìⁿ-tio̍h ,  chiū kiû I lī-khui in ê tōe-kài , 
