1 An-hioh-ji̍t āu ,  chhit ji̍t ê thâu chi̍t ji̍t ,  thiⁿ phú-kng ,  Boa̍t-tāi-lia̍p ê Má-lī-a kap pa̍t ê Má-lī-a lâi beh khòaⁿ hit ê bōng , 2 Hut-jiân tōe tōa tín-tāng ,  in-ūi Chú ê thiⁿ-sài tùi thiⁿ lo̍h-lâi ,  kō khui hit tè chio̍h ,  lâi chē tī téng-bīn , 3 I ê bīn-māu chhin-chhiūⁿ sih-nà ,  saⁿ pe̍h chhin-chhiūⁿ seh , 4 Kò͘-siú ê lâng in-ūi kiaⁿ ,  chiū ngia̍uh-ngia̍uh-chhoah ,  piàn chhin-chhiūⁿ sí , 5 Thiⁿ-sài ìn hiah ê hū-jîn-lâng kóng ,  Lín m̄ bián kiaⁿ ,  in-ūi góa chai lín teh chhē tèng si̍p-jī-kè ê Iâ-so͘ , 6 I bô tī chia ,  in-ūi I í-keng koh-oa̍h ,  chiàu I só͘ kóng ê ;  lín lâi khòaⁿ Chú só͘ tó ê só͘-chāi , 7 Iā tio̍h kín-kín khì kā I ê ha̍k-seng kóng ,  I tùi sí-lâng tiong koh-oa̍h ,  iā beh tāi-seng lín khì Ka-lī-lī ,  tī hia lín beh khòaⁿ-kìⁿ I ;  góa í-keng kā lín kóng lah , 8 In kín-kín lī-khui bōng ,  iā kiaⁿ iā tōa hoaⁿ-hí ,  cháu khì pò I ê ha̍k-seng , 9 Hut-jiân Iâ-so͘ tú-tio̍h in ,  kóng ,  Pêng-an ,  In chìn-chêng ,  phō I ê kha ,  pài I , 10 Iâ-so͘ chiū kā in kóng ,  M̄ bián kiaⁿ ,  khì pò góa ê hiaⁿ-tī ,  kah in khì Ka-lī-lī ,  tī hia beh khòaⁿ-kìⁿ góa , 11 Hū-jîn-lâng khì ê sî ,  kò͘-siú ê peng ū-ê ji̍p siâⁿ ,  ēng só͘ keng-kè ê sū it-chīn pò chiah ê chè-si-thâu , 12 In chiū kap tiúⁿ-ló chū-chi̍p ,  saⁿ-kap chham-siông ,  ēng chōe-chōe gûn hō͘ peng ,  kóng , 13 Lín tio̍h kóng ,  Goán teh khùn ê sî ,  I ê ha̍k-seng mî-sî lâi thau-khì , 14 Siat-sú chit ê tāi-chì hō͘ chóng-tok thiaⁿ-kìⁿ ,  goán chiū beh khǹg i ,  hō͘ lín bô sū , 15 In the̍h hiah ê gûn ,  chiàu só͘ kà in ê khì kiâⁿ ;  chit ê ōe chiū piàn thoân Iû-thài lâng tiong ,  kàu tī kin-á-ji̍t , 16 Nā-sī cha̍p-it ê ha̍k-seng khì Ka-lī-lī ,  kàu Iâ-so͘ só͘ bat kā in tiāⁿ-tio̍h ê soaⁿ , 17 Khòaⁿ-kìⁿ I ,  chiū pài I ;  chóng-sī ū-ê giâu-gî , 18 Iâ-so͘ kūn-óa lâi tùi in kóng ōe ,  kóng ,  Thiⁿ-téng tōe-ē ê koân ,  í-keng lóng-chóng hō͘ góa , 19 Só͘-í lín tio̍h khì chio bān peh-sìⁿ lâi chòe ha̍k-seng ,  kā in kiâⁿ sóe-lé ,  hō͘ in kui tī Pē ,  Kiáⁿ ,  Sèng Sîn ê miâ ; 20 kìⁿ-nā góa só͘ ū bēng-lēng lín ê ,  tio̍h kà-sī in siú ;  koh góa ji̍t-ji̍t kap lín tī-teh ,  kàu sè-kan ê lō͘-bé , 
