1 Kàu thiⁿ-kng ,  chèng chè-si-thâu kap peh-sìⁿ ê tiúⁿ-ló saⁿ-kap kè-bô͘ kong-kek Iâ-so͘ ,  ài hō͘ I sí , 2 Í-keng pa̍k I ,  chiū tòa-khì kau hō͘ chóng-tok Pí-lia̍p-to , 3 Hit sî bōe I ê Iû-tāi khòaⁿ-kìⁿ Iâ-so͘ siū tēng-chōe ,  chiū thè-hóe ,  chiong hiah ê saⁿ-cha̍p gûn hêng chiah ê chè-si-thâu kap tiúⁿ-ló , 4 kóng ,  Góa bōe bô chōe ê ê huih ,  ū chōe lah ,  In kóng ,  Kap goán siáⁿ kan-sia̍p? Lí ka-kī táⁿ-sǹg , 5 Iû-tāi hiat hiah ê gûn tī tiān-ni̍h ,  thè-khì ka-kī tiàu-sí , 6 Hiah ê chè-si-thâu the̍h hit ê gûn ,  kóng ,  Che sī huih ê kè ,  m̄-thang lok tī khò͘-pâng , 7 In chiū chham-siông ,  chiong hit ê gûn khì bóe sio-hûi lâng ê hn̂g ,  thang bâi-chòng chhut-gōa lâng , 8 Só͘-í hit khu hn̂g kàu taⁿ chheng chòe Huih-hn̂g , 9 Tùi án-ni èng-giām chá thok sian-ti Iâ-lī-bí só͘ kóng ê ,  kóng ,  In the̍h siū-kó͘-ê ê kè-gûn saⁿ-cha̍p ,  chiū-sī Í-sek-lia̍t ê kiáⁿ-sun tiong ū lâng só͘ kó͘ ê ; 10 ēng i lâi bóe sio-hûi-ê ê hn̂g ,  chiàu Chú só͘ bēng-lēng góa ê , 11 Iâ-so͘ khiā tī chóng-tok ê bīn-chêng ;  chóng-tok mn̄g I kóng ,  Lí sī Iû-thài lâng ê ông mah? Iâ-so͘ kā i kóng ,  Lí kóng ,  chiū-sī , 12 I hō͘ hiah ê chè-si-thâu tiúⁿ-ló kò ,  I iā bô ìn , 13 Hit sî Pí-lia̍p-to kā I kóng ,  Hiah ê lâng kan-chèng lí kàu hiah chōe hāng ,  lí bô thiaⁿ-kìⁿ mah?14 Iâ-so͘ bô ìn i chi̍t kù ōe ,  tì-kàu chóng-tok tōa kî-koài , 15 Kàu choeh-kî chóng-tok chiàu-lē pàng chi̍t-ê hoān-lâng hō͘ chèng lâng ,  sī chiàu in só͘ ài ê , 16 Hit sî ū chhut-miâ ê hoān-lâng ,  miâ kiò Pa-lia̍p-pa , 17 In í-keng chū-chi̍p ,  Pí-lia̍p-to kā in kóng ,  Lín ài góa pàng chī-chūi hō͘ lín? sī Pa-lia̍p-pa ,  á-sī chheng chòe Ki-tok ê Iâ-so͘?18 In-ūi chai in ūi-tio̍h oàn-tò͘ chiah ké-sàng Iâ-so͘ , 19 I chē tn̂g ê sî ,  i ê bó͘ chhe lâng kā i kóng ,  Chit ê gī lâng lí m̄-thang kan-sia̍p-tio̍h ;  in-ūi góa kin-á-ji̍t tī bîn-bāng tiong ūi-tio̍h I chōe-chōe kan-khó͘ , 20 Chiah ê chè-si-thâu kap tiúⁿ-ló kiau-so chèng lâng ,  kiû pàng Pa-lia̍p-pa ,  bia̍t Iâ-so͘ , 21 Chóng-tok ìn kóng ,  Chit nn̄g lâng lín ài góa pàng tá-lo̍h chi̍t-ê hō͘ lín? In kóng ,  Pa-lia̍p-pa ,  Pí-lia̍p-to kā in kóng , 22 Án-ni ,  chiū chheng chòe Ki-tok ê Iâ-so͘ ,  góa tio̍h cháiⁿ-iūⁿ pān I? In lóng kóng ,  Tèng I si̍p-jī-kè , 23 Chóng-tok kóng ,  Cháiⁿ-iūⁿ ,  I ū kiâⁿ sím-mi̍h pháiⁿ? In tōa siaⁿ hoah kóng ,  Tèng I si̍p-jī-kè , 24 Pí-lia̍p-to khòaⁿ-kìⁿ bô chhái-kang ,  hoán-tńg ná jiáu-loān ,  chiū phâng chúi ,  tī chèng lâng ê bīn-chêng sóe chhiú ,  kóng ,  Tī chit ê gī lâng ê huih góa bô chōe ,  lín ka-kī táⁿ-sǹg , 25 Peh-sìⁿ lóng ìn i kóng ,  I ê huih kui tī goán kap goán ê kiáⁿ-sun , 26 I chiū pàng Pa-lia̍p-pa hō͘ in ,  Í-keng piⁿ-phah Iâ-so͘ ,  chiū hoat-kau khì tèng si̍p-jī-kè , 27 Hit sî chóng-tok ê peng tòa Iâ-so͘ ji̍p kong-tn̂g ,  chū-chi̍p thong iâⁿ ûi I , 28 Thǹg I ê saⁿ ,  chiong âng phàu kā I chhēng ; 29 ēng chhì-á pīⁿ bián-liû ,  tì tī I ê thâu-khak ,  ēng lô͘-tek hē tī I ê chiàⁿ-chhiú ,  kūi tī I ê bīn-chêng hì-lāng I kóng ,  Iû-thài lâng ê ông ,  pêng-an , 30 Chiū kā I phùi-nōa ,  kia̍h hit ki lô͘-tek ,  lâi sut I ê thâu-khak , 31 Hì-lāng soah ,  hit niá phàu chiū kā I thǹg-khí-lâi ,  chiong I ka-kī ê saⁿ kā I chhēng ,  tòa I khì tèng si̍p-jī-kè , 32 Chhut-lâi ê sî tú-tio̍h chi̍t ê Kó͘-lī-nāi lâng miâ Se-bûn ,  bián-kióng i saⁿ-kap khì ,  hō͘ i giâ Iâ-so͘ ê si̍p-jī-kè , 33 Kàu chi̍t só͘-chāi ,  miâ Kok-kok-thaⁿ ,  chiū-sī thâu-khak-óaⁿ ê só͘-chāi ,  chiū ēng khó͘-táⁿ só͘ tiâu-hô ê chiú hō͘ I lim ; 34 I chhì-khòaⁿ ,  chiū m̄ lim , 35 Í-keng tèng I tī si̍p-jī-kè ,  chiū chòe-khau pun I ê i-ho̍k ; 36 koh chē tī hia kò͘-siú I , 37 Chiū hē chám-tiâu tī I ê thâu-khak ê téng-bīn ,  siá kóng ,  Chit-ê sī Iû-thài lâng ê ông ,  Iâ-so͘ , 38 Hit sî ū nn̄g ê chha̍t kap I tâng tèng tī si̍p-jī-kè ,  chi̍t-ê tī chiàⁿ-pêng ,  chi̍t-ê tī tò-pêng , 39 Keng-kè ê lâng ki-chhì I ,  iô thâu kóng , 40 Lí húi-hoāi tiān ,  saⁿ ji̍t koh khí ê ,  tio̍h kiù ka-kī ;  lí nā sī Siōng-tè ê Kiáⁿ ,  tio̍h tùi si̍p-jī-kè lo̍h-lâi , 41 Hiah ê chè-si-thâu kap keng-ha̍k-sū í-ki̍p tiúⁿ-ló iā sī án-ni hì-lāng I ,  kóng , 42 I bat kiù pa̍t lâng ,  bōe-ōe kiù ka-kī ,  I chòe Í-sek-lia̍t ê ông ,  taⁿ tio̍h tùi si̍p-jī-kè lo̍h-lâi ,  goán chiū beh sìn I , 43 I óa-khò Siōng-tè ,  Siōng-tè nā hoaⁿ-hí I ,  taⁿ chiū tio̍h kiù I ;  in-ūi I kóng ,  Góa chiū-sī Siōng-tè ê Kiáⁿ , 44 Kap I tâng tèng hit nn̄g ê chha̍t iā sī án-ni mē I , 45 Tùi ji̍t-tiong-tàu kàu saⁿ tiám ,  piàn tōe o͘-àm , 46 Chha-put-to saⁿ tiám ,  Iâ-so͘ tōa siaⁿ âu-kiò kóng ,  Í-lī ,  Í-lī ,  lia̍p-má sat-pok-tāi-nî ,  chiū-sī kóng ,  Góa ê Siōng-tè ,  góa ê Siōng-tè ,  lí siáⁿ-sū pàng-lī góa?47 Piⁿ-thâu khiā ê ū lâng thiaⁿ-kìⁿ chiū kóng ,  I teh kiò Í-lī-a , 48 Tiong-kan chi̍t lâng chek-sî cháu-khì ,  the̍h hái-jiông ,  chìm chhò͘ ,  hâ tī lô͘-tek-á bé ,  hō͘ I suh , 49 Kî-û ê kóng ,  Chhiáⁿ bān ,  khòaⁿ Í-lī-a lâi kiù I á bô , 50 Iâ-so͘ koh tōa siaⁿ âu-kiò ,  chiū tn̄g khùi , 51 Hut-jiân tiān-lāi ê tiùⁿ ,  tùi téng kàu ē ,  li̍h chòe nn̄g pêng ;  tōe tāng ,  chio̍h-pôaⁿ li̍h ; 52 bōng khui ,  í-keng teh khùn ê sèng-tô͘ ,  in ê sin-khu chōe-chōe khí-lâi ,  tùi in ê bōng chhut ; 53 kàu Iâ-so͘ koh-oa̍h liáu-āu ,  in ji̍p sèng siâⁿ ,  chhut-hiān tī chōe-chōe lâng , 54 Pé-chóng kap saⁿ-tâng kò͘-siú Iâ-so͘ ê ,  khòaⁿ-kìⁿ tōe-tāng ,  kap só͘ keng-kè ê sū ,  put-chí kiaⁿ ,  kóng ,  Chit-ê kó-jiân sī Siōng-tè ê Kiáⁿ , 55 Ū chōe-chōe hū-jîn-lâng tī hia hn̄g-hn̄g teh khòaⁿ ;  in chiū-sī tùi Ka-lī-lī kun-tè Iâ-so͘ lâi ho̍k-sāi I ê ; 56 chiông-tiong ū Boa̍t-tāi-lia̍p ê Má-lī-a ,  Ngá-kok kah Iok-sek(**Iok-se) ê lāu-bú Má-lī-a ,  kap Se-pí-thài ê kiáⁿ ê lāu-bú , 57 Í-keng àm ,  ū A-lī-má-thài ê hó-gia̍h lâng lâi ,  miâ chòe Iok-sek ,  i iā sī Iâ-so͘ ê ha̍k-seng , 58 Hit lâng khì kìⁿ Pí-lia̍p-to ,  kiû Iâ-so͘ ê sin-si ;  Pí-lia̍p-to hoan-hù tio̍h hō͘ i , 59 Iok-sek siu hit ê sin-si ,  ēng chheng-khì ê iù-pò͘ pau i ; 60 hē tī i ka-kī ê sin bōng ,  chiū-sī i tī chio̍h-pôaⁿ só͘ phah ê ;  chiū kō tōa tè chio̍h tī bōng-mn̂g ,  chiah khì , 61 Ū Boa̍t-tāi-lia̍p ê Má-lī-a kap pa̍t ê Má-lī-a tī hia ,  chē tī bōng ê tùi-bīn , 62 Keh ji̍t ,  chiū-sī pī-pān choeh āu ê chi̍t ji̍t ,  hiah ê chè-si-thâu kap Hoat-lī-sài lâng chū-chi̍p kìⁿ Pí-lia̍p-to kóng , 63 Tāi-jîn ah ,  goán kì-tit hit ê bê-he̍k lâng ê ,  oa̍h-teh ê sî bat kóng ,  Saⁿ ji̍t āu góa beh koh-oa̍h , 64 Só͘-í chhiáⁿ lí bēng-lēng kò͘-siú hit ê bōng ,  kàu tē saⁿ ji̍t ;  kiaⁿ-liáu I ê ha̍k-seng lâi thau I khì ,  ia̍h kā peh-sìⁿ kóng ,  I tùi sí-lâng tiong koh-oa̍h ;  án-ni ,  chiū āu-lâi ê chha-biū ,  pí tāi-seng khah lī-hāi , 65 Pí-lia̍p-to kā in kóng ,  Lín niá peng khì ,  chiàu lín só͘ chai-iáⁿ ê khì kò͘-siú , 66 In chiū khì ,  hong chio̍h kap siat peng ,  lâi kò͘-siú hit ê bōng , 
