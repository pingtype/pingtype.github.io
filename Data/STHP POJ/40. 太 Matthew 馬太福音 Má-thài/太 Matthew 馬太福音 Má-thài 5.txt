1 Iâ-so͘ khòaⁿ-kìⁿ hiah ê kui-tīn ê lâng ,  chiū peh-chiūⁿ soaⁿ ;  í-keng chē ,  I ê ha̍k-seng chiū-kūn I , 2 I khui chhùi kà-sī in kóng , 3 Sim-lāi sòng-hiong ê lâng ū hok-khì ,  in-ūi thian-kok sī in ê , 4 Iu-būn ê lâng ū hok-khì ,  in-ūi in beh siū an-ùi , 5 Un-jiû ê lâng ū hok-khì ,  in-ūi in beh sêng-chiap thó͘-tōe , 6 Iau chhùi-ta him-bō͘ gī ê lâng ū hok-khì ,  in-ūi in beh tit-tio̍h pá , 7 Lîn-bín lâng ê lâng ū hok-khì ,  in-ūi in beh tit-tio̍h lîn-bín , 8 Chheng-khì sim-koaⁿ ê lâng ū hok-khì ,  in-ūi in beh khòaⁿ-kìⁿ Siōng-tè , 9 Hō͘ lâng hô-pêng ê lâng ū hok-khì ,  in-ūi in beh chheng chòe Siōng-tè ê kiáⁿ , 10 Ūi-tio̍h gī bat siū khún-tio̍k ê lâng ū hok-khì ,  in-ūi thian-kok sī in ê , 11 Ūi-tio̍h góa ,  lâng chiah lóe-mē lín ,  khún-tio̍k lín ,  húi-pòng lín bān hāng ê pháiⁿ ,  lín chiū ū hok-khì , 12 Tio̍h hoaⁿ-hí khoài-lo̍k ,  in-ūi lín tī thiⁿ-ni̍h ê pò-siúⁿ sī tōa ;  in-ūi lín í-chêng ê sian-ti lâng ,  lâng ia̍h án-ni khún-tio̍k in , 13 Lín sī tōe-chiūⁿ ê iâm ;  iâm nā sit bī ,  beh ēng sím-mi̍h hō͘ i kiâm? Āu-lâi bô lō͘-ēng ,  put-kò hiat tī gōa-bīn ,  hō͘ lâng thún-ta̍h nā-tiāⁿ , 14 Lín sī sè-kan ê kng ;  siâⁿ khí tī soaⁿ-téng bōe-ōe ún-ba̍t , 15 Bô lâng tiám teng hē tī táu ē ,  chiū-sī hē tī teng-tâi téng ,  chiū piàn chiò chhù-lāi ê lâng , 16 Án-ni lín ê kng tio̍h chiò tī lâng ê bīn-chêng ,  hō͘ in khòaⁿ-kìⁿ lín ê hó só͘ kiâⁿ ,  lâi kui êng-kng hō͘ lín tī thiⁿ-ni̍h ê Pē , 17 Bo̍h-tit phah-sǹg góa lâi sī beh hòe-bô lu̍t-hoat á-sī sian-ti ;  góa lâi m̄ sī beh hòe-bô ,  sī beh èng-giām , 18 In-ūi góa si̍t-chāi kā lín kóng ,  Chiū kàu thiⁿ tōe hòe-bô ,  lu̍t-hoat ê chi̍t tiám chi̍t u̍ih ia̍h koat-toàn bōe hòe-bô ,  kàu lóng-chóng chiâⁿ , 19 Só͘-í kìⁿ-nā húi-hoāi chiah ê kài-bēng chì-bî-sòe ê chi̍t tiâu ,  sòa án-ni kà-sī lâng ê ,  tī thian-kok beh chheng i chòe chì-bî-sòe ;  to̍k-to̍k kìⁿ-nā kiâⁿ sòa kà-sī lâng ê ,  tī thian-kok beh chheng i chòe tōa , 20 In-ūi góa kā lín kóng ,  siat-sú lín ê gī bô iâⁿ-kè keng-ha̍k-sū kap Hoat-lī-sài lâng ê gī ,  koat-toàn bōe-tit ji̍p thian-kok , 21 Lín bat thiaⁿ-kìⁿ ū tùi kó͘-chá lâng kóng ,  M̄-thang hāi-sí lâng ;  hāi-sí lâng ê tio̍h siū sím-phòaⁿ , 22 Chóng-sī góa kā lín kóng ,  kìⁿ-nā siū-khì i ê hiaⁿ-tī ê ,  tio̍h siū sím-phòaⁿ ;  kìⁿ-nā tùi i ê hiaⁿ-tī kóng Lia̍p-ka ê ,  tio̍h siū kong-hōe pān ;  kìⁿ-nā kóng Mô͘-lī ê ,  tio̍h siū tē-ge̍k ê hé , 23 Só͘-í lí nā teh hiàn lí ê lé-mi̍h tī chè-tôaⁿ ,  iā tī hia kì-tit lí ê hiaⁿ-tī ū sím-mi̍h hia̍p-hiâm lí ; 24 tio̍h tī hia pàng-hē lí ê lé-mi̍h tī tôaⁿ-chêng ,  tāi-seng khì kap lí ê hiaⁿ-tī hô-hó ,  jiân-āu lâi hiàn lí ê lé-mi̍h , 25 Lí iáu kap lí ê tùi-te̍k tī lō͘-ni̍h ,  tio̍h kín-kín kap i hô ,  kiaⁿ-liáu tùi-te̍k kau lí hō͘ sím-phòaⁿ koaⁿ ,  sím-phòaⁿ koaⁿ kau lí hō͘ gê-ia̍h ,  lí chiū siū koaiⁿ lo̍h kaⁿ , 26 Góa si̍t-chāi kā lí kóng ,  Chi̍t si chi̍t hô bē hêng ,  lí koat-toàn bōe-ōe chhut hia , 27 Lín bat thiaⁿ-kìⁿ ū ōe kóng ,  M̄-thang kiâⁿ kan-îm ; 28 nā-sī góa kā lín kóng ,  kìⁿ-nā khòaⁿ-kìⁿ hū-lú ,  lâi tōng-khí io̍k-liām ê ,  sim-lāi í-keng îm i , 29 Siat-sú lí ê chiàⁿ ba̍k tì-kàu lí hoān-chōe ,  chiū tio̍h iah hiat-ka̍k ;  lêng-khó͘ pah-thé sòng-sit chi̍t thé ,  bián-tì lí choân-sin hiat-lo̍h tē-ge̍k , 30 Siat-sú lí ê chiàⁿ chhiú tì-kàu lí hoān-chōe ,  chiū tio̍h chām hiat-ka̍k ;  lêng-khó͘ pah-thé sòng-sit chi̍t thé ,  bián-tì lí choân-sin khì tē-ge̍k , 31 Koh ū ōe kóng ,  Lâng nā beh lî i ê bó͘ ,  tio̍h ēng lî-chu hō͘ i ; 32 nā-sī góa kā lín kóng ,  kìⁿ-nā m̄ sī ūi-tio̍h kan-îm ê iân-kò͘ lâi lî i ê bó͘ ,  piān sī hō͘ i chòe ū îm-hēng ê ;  kìⁿ-nā chhōa só͘ lî ê ,  ia̍h sī kiâⁿ kan-îm , 33 Koh lín bat thiaⁿ-kìⁿ ū tùi kó͘-chá lâng kóng ,  M̄-thang pōe chiù-chōa ,  lí só͘ chiù ê chōa ,  tio̍h hêng hō͘ Chú ; 34 nā-sī góa kā lín kóng ,  It-khài bo̍h-tit chiù-chōa ;  bo̍h-tit kí thiⁿ ,  in-ūi thiⁿ sī Siōng-tè ê chō-ūi ; 35 bo̍h-tit kí tōe ,  in-ūi tōe sī I ê kha-ta̍h ;  bo̍h-tit kí Iâ-lō͘-sat-léng ,  in-ūi sī tōa Jîn-kun ê siâⁿ , 36 Ia̍h bo̍h-tit kí lí ê thâu-khak lâi chiù-chōa ,  in-ūi chi̍t ki thâu-mn̂g ,  lí bōe hō͘ i chòe o͘ chòe pe̍h , 37 Nā-sī lín ê ōe tio̍h kóng ,  Sī ,  chiū Sī ;  M̄ sī ,  chiū M̄ sī ;  chiah-ê í-gōa sī tùi hit ê pháiⁿ-ê chhut , 38 Lín bat thiaⁿ-kìⁿ ū ōe kóng ,  Ba̍k-chiu pê ba̍k-chiu ,  chhùi-khí pê chhùi-khí ; 39 nā-sī góa kā lín kóng ,  Bo̍h-tit kap pháiⁿ tí-te̍k ;  nā ū lâng siàn lí chiàⁿ-pêng ê chhùi-phóe ,  tò-pêng-ê ia̍h oa̍t hō͘ i , 40 Ū lâng ài kò lí ,  the̍h lí ê lāi-saⁿ ,  gōa-saⁿ ia̍h pàng hō͘ i , 41 Ū lâng bián-kióng lí kiâⁿ chi̍t lí ,  chiū kap i kiâⁿ nn̄g lí , 42 Tùi lí kiû ê ,  hō͘ i ;  beh kā lí chioh ê ,  bo̍h-tit oa̍t-cháu , 43 Lín bat thiaⁿ-kìⁿ ū ōe kóng ,  Tio̍h thiàⁿ lí ê chhù-piⁿ ,  oàn-hūn lí ê tùi-te̍k ; 44 nā-sī góa kā lín kóng ,  Tùi-te̍k lín ê ,  tio̍h thiàⁿ in ;  khún-tio̍k lín ê ,  tio̍h thòe in kî-tó ; 45 hō͘ lín chiâⁿ-chòe lín tī thiⁿ-ni̍h ê Pē ê kiáⁿ ;  in-ūi I hō͘ I ê ji̍t khí lâi chiò pháiⁿ lâng kap hó lâng ,  ia̍h ēng hō͘ ak gī kap put-gī ê lâng , 46 In-ūi lín nā thiàⁿ thiàⁿ lín ê ,  ū sím-mi̍h pò-siúⁿ? hiah ê thiu-hiòng ê kiám bô án-ni kiâⁿ mah?47 Lín kan-ta chhéng-an lín ê hiaⁿ-tī ,  ū sím-mi̍h khah-iâⁿ lâng? gōa-pang lâng kiám bô án-ni kiâⁿ mah?48 Só͘-í lín tio̍h sûn-choân ,  chhin-chhiūⁿ lín ê Thiⁿ Pē ê sûn-choân , 
