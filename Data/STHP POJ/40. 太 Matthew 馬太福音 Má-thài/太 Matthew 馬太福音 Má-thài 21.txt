1 In kiâⁿ kūn Iâ-lō͘-sat-léng ,  kàu Pek-hoat-kî kap Kaⁿ-ná soaⁿ ê sî ,  Iâ-so͘ chhe nn̄g ê ha̍k-seng ,  kā in kóng , 2 Lín khì tùi-bīn ê hiuⁿ-siā ,  liâm-piⁿ ōe tú-tio̍h chi̍t chiah lû pa̍k-teh ,  ū lû-á kap i tī-teh ;  tháu-khui ,  khan i lâi góa chia , 3 Nā ū lâng kā lín kóng sím-mi̍h ,  chiū tio̍h kóng ,  Chú khiàm-ēng i ,  i liâm-piⁿ beh sàng i lâi , 4 Chit ê sū chiâⁿ ,  sī beh èng-giām chá thok sian-ti só͘ kóng ê ,  kóng , 5 Tio̍h kā Sûn ê cha-bó͘-kiáⁿ kóng , 	Lí ê ông lâi chiū-kūn lí , 	Un-jiû koh khiâ lû , 	Kap lû só͘ siⁿ ê lû-á , 6 Ha̍k-seng khì ,  chiàu Iâ-so͘ só͘ hoan-hù in ê khì kiâⁿ , 7 Khan lû kap lû-á lâi ,  chiong ka-kī ê saⁿ chhu tī in téng-bīn ,  Iâ-so͘ chiū chiūⁿ-khì khiâ , 8 Chèng lâng tiong khah chōe chiong ka-kī ê saⁿ pho͘ tī lō͘-ni̍h ;  ū-ê chhò chhiū-ki pho͘ tī lō͘-ni̍h , 9 Chêng kiâⁿ āu tè ê chèng lâng hoah kóng ,  Tāi-pi̍t ê hō͘-è ,  Hô-sàn-ná ,  tī Chú ê miâ lâi ê tit-tio̍h o-ló ,  tī chì-koâiⁿ ê ,  Hô-sàn-ná , 10 I ji̍p Iâ-lō͘-sat-léng ,  thong siâⁿ iô-choah ,  kóng ,  Chit-ê chī-chūi?11 Chèng lâng kóng ,  Chit-ê sī sian-ti Iâ-so͘ ,  tùi Ka-lī-lī ê Ná-sat-le̍k lâi ê , 12 Iâ-so͘ ji̍p Siōng-tè ê tiān ,  kóaⁿ-chhut tiān-lāi it-chhè bóe-bōe ê lâng ,  chhia-tó ōaⁿ chîⁿ ê lâng ê toh ,  kap bōe chíⁿ-á ê lâng ê í , 13 Kā in kóng ,  Ū kì-chài kóng ,  Góa ê chhù beh chheng chòe kî-tó ê chhù ,  nā-sī lín chiah ê hō͘ i chòe chha̍t-siū , 14 Chhiⁿ-mî ê ,  pái-kha ê ,  tī tiān-ni̍h chiū-kūn Iâ-so͘ ,  I chiū i-hó in , 15 To̍k-to̍k chiah ê chè-si-thâu kap keng-ha̍k-sū khòaⁿ-kìⁿ I só͘ kiâⁿ ê kî-sū ,  koh khòaⁿ-kìⁿ gín-ná tī tiān-ni̍h hoah kóng ,  Tāi-pi̍t ê hō͘-è ,  Hô-sàn-ná ,  chiū siū-khì ;  kā I kóng ,  In teh kóng ê ,  lí thiaⁿ-kìⁿ bô?16 Iâ-so͘ kā in kóng ,  Ū ;  lín kiám m̄ bat tha̍k-tio̍h hit kù ,  kóng ,  Tùi gín-ná kap chia̍h lin ê ê chhùi ,  lí hō͘ o-ló ê ōe chiâu-pī mah?17 Chiū lī-khui in ,  chhut siâⁿ kàu Pek-tāi-nî ;  tī hia hioh mî , 18 Keh chá-khí ,  tò-lâi siâⁿ-ni̍h ê sî ,  Iâ-so͘ iau ; 19 khòaⁿ-kìⁿ lō͘-piⁿ chi̍t châng bû-hoa-kó chhiū ,  chiū óa-kūn khì ,  bán lóng bô ,  chí-ū hio̍h nā-tiāⁿ ;  chiū kā chhiū kóng ,  Taⁿ liáu-āu ,  lí éng-éng bô koh kiat ké-chí ;  hit châng bû-hoa-kó chhiū liâm-piⁿ ko͘-tâ , 20 Ha̍k-seng khòaⁿ-liáu chiū kî-koài ,  kóng ,  Bû-hoa-kó chhiū cháiⁿ-iūⁿ liâm-piⁿ ko͘-tâ?21 Iâ-so͘ ìn kóng ,  Góa si̍t-chāi kā lín kóng ,  Lín nā ū sìn bô giâu-gî ,  m̄ nā chit hō kiâⁿ tī bû-hoa-kó chhiū ê sū lín ōe kiâⁿ ;  chiū nā tùi chit ê soaⁿ kóng ,  Tio̍h sóa-khì hiat-lo̍h hái ,  ia̍h beh chiâⁿ , 22 Koh kî-tó ê sî ,  kìⁿ-nā lín só͘ kiû ê ,  sìn chiū tit-tio̍h , 23 Iâ-so͘ ji̍p tiān ,  kà-sī lâng ê sî ,  chiah ê chè-si-thâu ,  kap peh-sìⁿ ê tiúⁿ-ló ,  chiū-kūn I kóng ,  Lí ēng sím-mi̍h koân kiâⁿ chiah ê sū? koh chī-chūi hō͘ lí chit ê koân?24 Iâ-so͘ ìn kóng ,  Góa ia̍h ū chi̍t kù ōe beh mn̄g lín ,  lín nā kā góa kóng ,  góa chiah beh kā lín kóng góa ēng sím-mi̍h koân kiâⁿ chiah ê sū , 25 Iok-hān ê sóe-lé sī tùi tá-lo̍h lâi? sī tùi thiⁿ ,  á-sī tùi lâng? In su-khia gī-lūn kóng ,  Nā kóng ,  Tùi thiⁿ ,  I beh kā lán kóng ,  Án-ni lín siáⁿ-sū m̄ sìn i?26 Nā kóng ,  Tùi lâng ,  lán iū kiaⁿ peh-sìⁿ ;  in lóng lia̍h Iok-hān chòe sian-ti , 27 Chiū ìn Iâ-so͘ kóng ,  Goán m̄ chai ,  I chiū kā in kóng ,  Góa ia̍h bô beh kā lín kóng góa sī ēng sím-mi̍h koân kiâⁿ chiah ê sū ,  Chóng-sī lín phah-sǹg cháiⁿ-iūⁿ?28 Lâng ū nn̄g ê kiáⁿ ,  chiū-kūn hit ê thâu-chi̍t-ê kóng ,  Kiáⁿ ah ,  kin-á-ji̍t khì phû-tô-hn̂g chòe kang , 29 Ìn kóng ,  Góa m̄ ;  āu-lâi hoán-hóe chiū khì , 30 Koh chiū-kūn tē-jī-ê ,  ia̍h án-ni kóng ,  Ìn kóng ,  Chú ah ,  góa beh ;  chiū kèng-jiân bô khì , 31 Chí nn̄g ê tá-lo̍h chi̍t ê kiâⁿ lāu-pē ê ì-sù ah? In kóng ,  Thâu-chi̍t-ê ,  Iâ-so͘ kā in kóng ,  Góa si̍t-chāi kā lín kóng chiah ê thiu-hiòng ê kap chhiong-ki tāi-seng lín ji̍p Siōng-tè ê kok , 32 In-ūi Iok-hān tī gī ê lō͘ chiū-kūn lín ,  lín bô sìn i ;  thiu-hiòng ê kap chhiong-ki chiū sìn i ;  koh lín khòaⁿ-liáu ,  ia̍h bô hoán-hóe khì sìn i , 33 Koh thiaⁿ chi̍t ê phì-jū: Ū chi̍t ê ke-chú ,  chai chi̍t hn̂g phû-tô ,  ēng lî-pa ûi i ,  lāi-bīn khui chiú-khut ,  khí chi̍t ê chiú-kiⁿ lâu ,  cho͘ hō͘ tiān-hō͘ ,  chiū khì pa̍t só͘-chāi , 34 Siu ké-chí ê sî beh kàu ,  chiū chhe i ê lô͘-po̍k chiū-kūn tiān-hō͘ ,  siu i ê ké-chí , 35 Tiān-hō͘ lia̍h i ê lô͘-po̍k ,  chi̍t-ê phah ,  chi̍t-ê thâi ,  chi̍t-ê ēng chio̍h-thâu tìm , 36 Koh chhe pa̍t ê lô͘-po̍k ,  pí chêng khah chōe ;  in iû-goân án-ni khoán-thāi in , 37 Āu-lâi chhe i ê kiáⁿ chiū-kūn in ,  siūⁿ kóng ,  In beh chun-kèng góa ê kiáⁿ , 38 Nā-sī tiān-hō͘ khòaⁿ-kìⁿ hit ê kiáⁿ ,  chiū saⁿ-kap kóng ,  Chit-ê sī i ê hō͘-sû ;  lâi ,  kā i thâi-sí ,  thang tit i ê gia̍p , 39 Chiū lia̍h i ,  chhia i chhut hn̂g-gōa ,  hāi-sí i , 40 Taⁿ hn̂g-chú nā kàu ,  beh cháiⁿ-iūⁿ lâi pān chiah ê tiān-hō͘?41 In kā I kóng ,  I beh ēng ok-pò lâi bia̍t chiah ê ok-lâng ;  chiong phû-tô-hn̂g cho͘ pa̍t ê tiān-hō͘ ,  chiū-sī chiàu-sî la̍p ké-chí ê , 42 Iâ-so͘ tùi in kóng ,  Keng-ni̍h só͘ kì-chài , 	Sai-hū só͘ khì-sak ê chio̍h , 	Chiâⁿ-chòe chhù-kak-thâu ê chio̍h ; 	Che sī Chú só͘ chiâⁿ ê , 	Lán ê ba̍k-chiu khòaⁿ chòe kî-koài , lín kiám bē tha̍k mah?43 Só͘-í góa kā lín kóng ,  Siōng-tè ê kok beh tùi lín chhiúⁿ-khì ,  lâi siúⁿ-sù kiat i ê ké-chí ê peh-sìⁿ , 44 Koh poa̍h-tó tī chit tè chio̍h téng ê teh-beh phòa kô͘-kô͘ ;  hō͘ chit tè chio̍h teh tī i téng-bīn ê beh iù boa̍h-boa̍h , 45 Chiah ê chè-si-thâu kap Hoat-lī-sài lâng thiaⁿ-kìⁿ I ê phì-jū ,  chai I só͘ kóng ê sī chí in , 46 Chiū ài beh lia̍h I ,  nā-sī kiaⁿ chèng lâng ;  in-ūi chèng lâng lia̍h I chòe sian-ti , 
