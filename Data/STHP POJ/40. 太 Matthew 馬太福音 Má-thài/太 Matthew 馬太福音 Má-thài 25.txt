1 Hit sî thian-kok beh pí-phēng cha̍p ê chāi-sek-lú ,  kia̍h in ê teng ,  chhut-khì ngiâ-chih sin-kiáⁿ-sài , 2 Kî-tiong gō͘-ê gōng ê ,  gō͘ -ê tì-sek ê , 3 Gōng ê kia̍h in ê teng ,  bô lēng-gōa tòa iû , 4 To̍k-to̍k tì-sek ê kia̍h in ê teng lēng-gōa tòa iû tī in ê khì-kū lāi , 5 Sin-kiáⁿ-sài iân-chhiân ,  chiū lóng tuh-ka-chē teh khùn , 6 Pòaⁿ mî ,  ū tōa siaⁿ kiò kóng ,  Sin-kiáⁿ-sài lâi lah ;  lín chhut-lâi chih i , 7 Hit sî chiah ê chāi-sek-lú lóng khí-lâi ,  siu-chéng in ê teng , 8 Gōng ê kā tì-sek ê kóng ,  chhiáⁿ chiong lín ê iû pun goán ,  in-ūi goán ê teng beh hoa lah , 9 Tì-sek ê ìn kóng ,  Kiaⁿ-liáu lín goán lóng bô kàu ;  khah hó khì tùi bōe ê lâng ka-kī bóe , 10 Khì bóe ê sî ,  sin-kiáⁿ-sài kàu ,  hiah ê piān-ê kap i ji̍p hun-in ê iân-toh ;  mn̂g chiū koaiⁿ , 11 Jiân-āu kî-û ê chāi-sek-lú ia̍h lâi ,  kóng ,  Chú ah ,  Chú ah ,  kā goán khui , 12 Nā-sī i ìn kóng ,  Góa si̍t-chāi kā lín kóng ,  Góa m̄ bat lín , 13 Só͘-í tio̍h tiuⁿ-tî ,  in-ūi lín m̄ chai hit ê ji̍t ,  hit ê sî , 14 In-ūi chhin-chhiūⁿ chi̍t lâng beh khì gōa-kok ;  chiū tiàu i ka-kī ê lô͘-po̍k chiong só͘ ū ê kau-tāi in , 15 Chi̍t-ê hō͘ i gûn gō͘ chheng ,  chi̍t-ê hō͘ i nn̄g chheng ,  chi̍t-ê hō͘ i chi̍t chheng ;  kok chiàu in ê châi-tiāu ;  chiū khì gōa-kok , 16 Niá gō͘ chheng ê ,  sûi-sî khì chòe seng-lí ,  koh thàn gō͘ chheng , 17 Niá nn̄g chheng ê ia̍h sī án-ni ,  koh thàn nn̄g chheng , 18 To̍k-to̍k hit-ê niá chi̍t chheng ê khì ,  chiū ku̍t tōe ,  lâi khǹg-ba̍t i ê chú-lâng ê gûn , 19 Kè kú-kú chiah ê lô͘-po̍k ê chú-lâng kàu ,  kap in sǹg-siàu , 20 Niá gō͘ chheng ê lâi ,  koh tòa gō͘ chheng ,  kóng ,  Chú ah ,  lí kau-tāi góa gō͘ chheng ;  lí khòaⁿ ,  góa ū koh thàn gō͘ chheng , 21 I ê chú-lâng kā i kóng ,  Hó ah ,  hó koh chīn-tiong ê lô͘-po̍k ,  lí tī chió-ê í-keng chīn-tiong ,  góa beh siat-li̍p lí lâi koán chōe-ê ;  thang ji̍p lí ê chú-lâng ê khoài-lo̍k , 22 Niá nn̄g chheng ê ia̍h lâi ,  kóng ,  Chú ah ,  lí kau-tāi góa nn̄g chheng ;  lí khòaⁿ ,  góa ū koh thàn nn̄g chheng , 23 I ê chú-lâng kā i kóng ,  Hó ah ,  hó koh chīn-tiong ê lô͘-po̍k ,  lí tī chió-ê í-keng chīn-tiong ,  góa beh siat-li̍p lí lâi koán chōe-ê ;  thang ji̍p lí ê chú-lâng ê khoài-lo̍k , 24 Niá chi̍t chheng ê ia̍h lâi ,  kóng ,  Chú ah ,  góa chai lí sī giâm-ha̍t ê lâng ;  bē iā ê só͘-chāi ,  chiū beh siu-koah ;  bē hun-sòaⁿ ê só͘-chāi ,  chiū beh khioh chòe tui , 25 Só͘-í góa kiaⁿ ,  chiū chiong lí chi̍t chheng gûn khì tâi tī tōe-ni̍h ;  taⁿ lí ê goân-mi̍h hêng lí , 26 I ê chú-lâng chiū ìn i kóng ,  Pháiⁿ koh pîn-tōaⁿ ê lô͘-po̍k ah ,  lí kì-jiân chai góa bē iā ê só͘-chāi ,  chiū beh siu-koah ,  bē hun-sòaⁿ ê só͘-chāi ,  chiū beh khioh chòe tui , 27 Chiū tio̍h chiong góa ê gûn hē tī chîⁿ-tiàm ;  góa lâi ê sî thang tit-tio̍h góa ê pún-gûn kap lī-sek , 28 Só͘-í tio̍h tùi i the̍h hit chi̍t chheng ,  lâi hō͘ hit ê ū cha̍p chheng ê , 29 In-ūi kìⁿ-nā ū ê ,  beh hō͘ i ,  hō͘ i ū chhun ;  bô ê ,  liân i só͘ ū ê ,  ia̍h beh the̍h i , 30 Ia̍h hit ê bô lī-ek ê lô͘-po̍k ,  kóaⁿ i tī gōa-bīn o͘-àm ê só͘-chāi ;  tī hia beh ū thî-khàu ,  kā-gê chhiat-chhí , 31 Tng Jîn-chú tī I ê êng-kng ,  kap lóng-chóng ê thiⁿ-sài lâi ê sî ,  I beh chē I êng-kng ê chō-ūi , 32 chū-chi̍p bān pang tī I ê bīn-chêng ;  I chiū beh hun-piat in ,  chhin-chhiūⁿ bo̍k-chiá hun-piat mî-iûⁿ lī-khui soaⁿ-iûⁿ , 33 Chiong mî-iûⁿ hē tī I ê chiàⁿ-pêng ,  soaⁿ-iûⁿ hē tī I ê tò-pêng , 34 Hit sî Ông beh kā chiàⁿ-pêng ê kóng ,  Lín tùi góa ê Pē tit-tio̍h un-tián ê ,  chìn-chêng lâi sêng-chiap kok ,  chiū-sī tùi chhòng-chō sè-kan í-lâi kā lín pī-pān ê , 35 In-ūi góa iau ,  lín bat hō͘ góa chia̍h ;  góa chhùi-ta ,  lín hō͘ góa lim ;  góa chhut-gōa ,  lín hō͘ góa tòa ;  góa thǹg-pak-theh ,  lín hō͘ góa chhēng ; 36 góa phòa-pīⁿ ,  lín khòaⁿ-kò͘ góa ;  góa tī kaⁿ-ni̍h ,  lín lâi chhē góa , 37 Hit sî gī lâng beh ìn I kóng ,  Chú ah ,  goán sím-mi̍h sî khòaⁿ-kìⁿ lí iau ,  lâi hō͘ lí chia̍h? chhùi-ta ,  lâi hō͘ lí lim?38 Sím-mi̍h sî khòaⁿ-kìⁿ lí chhut-gōa ,  lâi hō͘ lí tòa? thǹg-pak-theh ,  lâi hō͘ lí chhēng?39 Sím-mi̍h sî khòaⁿ-kìⁿ lí phòa-pīⁿ ,  á-sī tī kaⁿ-ni̍h ,  lâi chhē lí?40 Ông beh ìn i kóng ,  Góa si̍t-chāi kā lín kóng ,  Lín kì-jiân kiâⁿ i tī góa ê hiaⁿ-tī chì-bî-sòe ê ê chi̍t-ê ,  chiū-sī kiâⁿ i tī góa , 41 Koh beh kā tò-pêng ê kóng ,  Lín siū chiù-chó͘ ê ,  tio̍h lī-khui góa ,  ji̍p éng-oán ê hé ,  chiū-sī ūi-tio̍h Mô͘-kúi kap i chiah ê sù-chiá só͘ pī-pān ê , 42 In-ūi góa iau ,  lín m̄ bat hō͘ góa chia̍h ;  góa chhùi-ta ,  lín m̄ bat hō͘ góa lim ;  góa chhut-gōa ,  lín m̄ bat hō͘ góa tòa ; 43 góa thǹg-pak-theh ,  lín m̄ bat hō͘ góa chhēng ;  góa phòa-pīⁿ kap tī kaⁿ-ni̍h ,  lín m̄ bat khòaⁿ-kò͘ góa , 44 In ia̍h beh ìn kóng ,  Chú ah ,  goán sím-mi̍h sî khòaⁿ-kìⁿ lí iau ,  á-sī chhùi-ta ,  á-sī chhut-gōa ,  á-sī thǹg-pak-theh ,  á-sī phòa-pīⁿ ,  á-sī tī kaⁿ-ni̍h ,  lâi bô ho̍k-sāi lí ah?45 I chiū beh ìn i kóng ,  Góa si̍t-chāi kā lín kóng ,  Lín kì-jiân bô kiâⁿ i tī chiah ê chì-bî-sòe ê ê chi̍t ê ,  chiū-sī bô kiâⁿ i tī góa , 46 Chiah ê lâng beh khì ji̍p éng-oán ê hêng-hoa̍t ;  nā-sī gī ê lâng ji̍p éng-oán oa̍h , 
