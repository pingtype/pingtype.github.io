1 Tng hit sî ,  kiâⁿ sóe-lé ê Iok-hān lâi ,  tī Iû-thài ê khòng-iá soan-thoân kóng , 2 Lín tio̍h hoán-hóe ;  in-ūi thian-kok kūn lah , 3 Chit lâng chiū-sī Chú thok sian-ti Í-sài-a só͘ chí ê ,  kóng ,  Ū teh kiò tī khòng-iá ê ,  i ê siaⁿ kóng , 	Pī-pān Chú ê lō͘ , 	Siu ti̍t I ê sió-lō͘ , 4 Chit ê Iok-hān chhēng lo̍k-tô-mn̂g ê saⁿ ,  io hâ phê-tòa ;  i só͘ chia̍h sī chháu-meh kap soaⁿ-iá ê bi̍t , 5 Hit sî Iâ-lō͘-sat-léng kap thong Iû-thài ,  í-ki̍p Iok-tàn sì-hng ê chèng lâng chhut-lâi chiū-kūn i ; 6 tī Iok-tàn hô tùi i siū sóe-lé ,  jīn in ê chōe , 7 Iok-hān khòaⁿ-kìⁿ Hoat-lī-sài kap Sat-thó͘-kai lâng ,  chōe-chōe chiū-kūn i ê sóe-lé ,  chiū kā in kóng ,  To̍k-chôa ê lūi ah ,  chī-chūi-á chí-sī lín siám-pī chiong-lâi ê siū-khì ah?8 Só͘-í lín tio̍h kiat hit hō ha̍p tī hoán-hóe ê ké-chí , 9 Bo̍h-tit ka-kī phah-sǹg kóng ,  Ū A-pek-la̍h-hán chòe goán ê pē ;  in-ūi góa kā lín kóng ,  Siōng-tè ōe tùi chiah ê chio̍h-thâu chhut kiáⁿ-sun hō͘ A-pek-la̍h-hán , 10 Taⁿ pó͘-thâu í-keng hē tī chhiū-thâu ;  kìⁿ-nā chhiū bô kiat hó ké-chí ê ,  chiū chhò i ,  hiat-lo̍h hé , 11 Góa ēng chúi kā lín kiâⁿ sóe-lé ,  beh hō͘ lín hoán-hóe ;  nā-sī tè-bé góa lâi ê ,  pí góa khah ū koân-lêng ,  I ê ôe góa ia̍h bōe kham-tit the̍h ;  I beh ēng Sèng Sîn kap hé kā lín sóe , 12 I ê chhiú the̍h pòa-ki ,  beh chiong I hit tiûⁿ it-chīn pòa ,  siu I ê be̍h ji̍p chhng ;  nā-sī be̍h-hiūⁿ chiū ēng bōe hoa ê hé sio i , 13 Hit sî Iâ-so͘ tùi Ka-lī-lī kàu Iok-tàn ,  chiū-kūn Iok-hān ,  beh tùi i siū sóe-lé , 14 Nā-sī Iok-hān chó͘-chí I kóng ,  Góa ha̍p-kai tùi lí siū sóe-lé ,  lí hoán-tńg chiū-kūn góa mah?15 Iâ-so͘ ìn i kóng ,  Taⁿ chhiáⁿ ún góa ,  in-ūi lán ha̍p-gî tio̍h án-ni ,  lâi chīn lóng-chóng ê gī ,  Chiū ún I , 16 Iâ-so͘ í-keng siū sóe-lé ,  liâm-piⁿ tùi chúi chiūⁿ-lâi: thiⁿ hut-jiân ūi-tio̍h I khui ,  I chiū khòaⁿ-kìⁿ Siōng-tè ê Sîn ,  chhin-chhiūⁿ chíⁿ-á kàng-lîm tī I ê téng-bīn , 17 Koh tùi thiⁿ ū siaⁿ kóng ,  Chit-ê sī góa thiàⁿ ê Kiáⁿ ,  góa só͘ hoaⁿ-hí ê , 
