1 Só͘-í lín nā bat kap Ki-tok tâng koh-oa̍h ,  chiū tio̍h kiû tī téng-bīn ê sū ;  Ki-tok tī hia ,  chē tī Siōng-tè ê tōa pêng , 2  Tio̍h tì-ì téng-bīn ê sū ,  m̄ thang tì-ì tōe-chiūⁿ ê sū , 3  In-ūi lín bat sí ,  iā lín ê oa̍h-miā kap Ki-tok saⁿ-kap khǹg tī Siōng-tè , 4  Ki-tok sī lán ê oa̍h-miā ;  kàu I hián-bêng ê sî ,  lín iā beh saⁿ-kap hián-bêng tī êng-kng ê tiong-ng , 5  Só͘-í lín tio̍h phah-sí lín tī tōe-ni̍h ê pah-thé ,  chiū-sī kan-îm ,  ù-òe ,  siâ ê sim-chêng ,  pháiⁿ ê su-io̍k ,  kap tham-sim chiū-sī pài ngó͘-siōng ; 6  in-ūi tùi chiah ê sū ,  Siōng-tè ê siū-khì lîm-kàu pōe-ge̍k ê lâng , 7  Lín oa̍h tī in tiong-kan ê sî ,  iā bat kiâⁿ tī chiah-ê , 8  Nā-sī chit tia̍p lín iā tio̍h tû-khì chiah ê it-chhè ê sū ,  chiū-sī oàn-hūn ,  siū-khì ,  ok-to̍k ,  húi-pòng ,  kap chhùi-lāi kiàn-siàu ê ōe , 9  Bo̍h-tit kóng pe̍h-chha̍t saⁿ-phiàn ,  in-ūi lín í-keng thǹg-khì kū ê lâng kap i ê kiâⁿ-chòe , 10  iā ū chhēng sin ê lâng ,  chiū-sī ji̍t-ji̍t ōaⁿ-sin ,  kàu tit-tio̍h chai-bat ,  chiàu chhòng-chō i ê ê siōng , 11  Kî-tiong bô ū hun-piat Hi-lī-nî Iû-thài ,  kat-lé ê bô kat-lé ê ,  hòa-gōa ê lâng ,  Se-kó͘-thê lâng ,  chòe lô͘-po̍k ê ,  chū-iû ê ,  to̍k-to̍k Ki-tok sī bān-ū ,  koh tī bān-ū tiong , 12  Lín kì-jiân hō͘ Siōng-tè só͘ kéng ,  sī sèng iā tit-tio̍h thiàⁿ ê ,  tio̍h ēng lîn-bín ê sim ,  kap jîn-chû ,  khiam-pi ,  un-jiû ,  thun-lún ,  lâi chhēng ; 13  siat-sú jī-pí ū hia̍p-hiâm ,  chiū tio̍h saⁿ khoan-iông ,  saⁿ sià-bián ;  chhin-chhiūⁿ Chú bat sià-bián lín ,  lín iā tio̍h án-ni , 14  Tī chiah-ê ê téng-bīn tio̍h chhēng jîn-ài ,  chiū-sī oân-choân ê kiat-liân , 15  Tio̍h hō͘ Ki-tok ê hô-pêng tī lín sim-lāi chòe chú ,  lín siū tiàu chiâⁿ-chòe chi̍t thé iā sī ūi-tio̍h chit-ê ;  koh tio̍h kám-siā , 16  Tio̍h hō͘ Ki-tok ê tō-lí ,  tī ta̍k iūⁿ ê tì-hūi ,  chhiong-móa tī lín ê sim ;  ēng si ,  ēng koa ,  ēng sîn ê hù ,  saⁿ kà-sī saⁿ khó͘-khǹg ,  tùi un-tián tī sim-lāi teh gîm lâi o-ló Siōng-tè , 17  Koh hoān só͘ chòe ê ,  he̍k-sī kóng he̍k-sī kiâⁿ ,  lóng tio̍h tī Chú Iâ-so͘ ê miâ lâi chòe i ;  iā tùi I lâi kám-siā Pē Siōng-tè , 18  Chòe hū-jîn-lâng ê ,  lín tio̍h sūn-ho̍k tiōng-hu ,  chiàu tiàm-tī Chú só͘ ha̍p-gî ê , 19  Chòe tiōng-hu ê ,  lín tio̍h thiàⁿ hū-jîn-lâng ,  m̄ thang pháiⁿ khoán-thāi in , 20  Chòe kiáⁿ-jî ê ,  lín tio̍h hoān sū sūn-thàn pē-bú ,  in-ūi che sī Chú só͘ hoaⁿ-hí ê , 21  Chòe lāu-pē ê ,  lín m̄ thang kek hō͘ lín ê kiáⁿ-jî siū-khì ,  kiaⁿ-liáu in sit-chì , 22  Chòe lô͘-po̍k ê ,  lín tio̍h hoān sū sūn-thàn hiah ê chiàu jio̍k-thé chòe lín ê chú-lâng ê ;  m̄ sī ēng hit hō tī lâng ê ba̍k-chiu chêng ê un-khûn ,  chhin-chhiūⁿ chhú hō͘ lâng hoaⁿ-hí ê ,  tio̍h ēng sêng-si̍t sim kèng-ùi Chú ; 23  kìⁿ-nā lín só͘ chòe ,  tio̍h chhut tī sim lâi chòe ,  chhin-chhiūⁿ ho̍k-sāi Chú ,  m̄ sī ho̍k-sāi lâng ; 24  chai lín beh tùi Chú tit-tio̍h sêng-chiap gia̍p ê pò-siúⁿ ;  lín sī ho̍k-sāi Chú Ki-tok , 25  In-ūi kiâⁿ put-gī ê beh siū i put-gī ê pò-èng ;  Siōng-tè iā bô chiàu gōa-māu chhú lâng , 
