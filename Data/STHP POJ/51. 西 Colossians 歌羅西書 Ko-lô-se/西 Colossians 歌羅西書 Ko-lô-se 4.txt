1 Chòe chú-lâng ê ,  lín tio̍h ēng gī kap kong-pêng khoán-thāi lín ê lô͘-po̍k ,  in-ūi chai lín iā ū Chú tī thiⁿ-ni̍h , 2  Tio̍h siông-siông choan-bū kî-tó ;  kî-tó ê sî tio̍h kéng-séng lâi kám-siā , 3  koh thòe goán kî-tó ,  kiû Siōng-tè kā goán khui thoân tō-lí ê mn̂g ,  thang kóng Ki-tok ê ò-biāu ,  góa ūi-tio̍h chit-ê iā siū pa̍k , 4  hō͘ góa chhián-bêng i ,  chiàu góa só͘ eng-kai kóng ê , 5  Ǹg hiah ê gōa-bīn lâng lín tio̍h tī tì-hūi lâi kiâⁿ ,  tio̍h pó-sioh ki-hōe , 6  Lín ê só͘ kóng tio̍h siông-siông ēng un-sûn ,  chhin-chhiūⁿ ēng iâm tiau-hô ,  chiū ōe hiáu-tit cháiⁿ-iūⁿ lâi ìn ta̍k lâng , 7  Góa lóng-chóng ê sū Chhui-ki-kó͘ beh kā lín kóng ,  i sī só͘ thiàⁿ ê hiaⁿ-tī ,  tī Chú chòe tiong-sìn ê chhe-ēng ,  iā tâng chòe lô͘-po̍k ê ; 8  ūi-tio̍h án-ni góa tiâu-tî chhe i chiū-kūn lín ,  hō͘ lín chai goán ê sū ,  iā hō͘ i an-ùi lín ê sim , 9  Iā chhe O-nî-se-bó͘ kap i khì ,  i chiū-sī tiong-sìn thang thiàⁿ ê hiaⁿ-tī ,  iā sī lín hia ê lâng ,  In beh chiong chit só͘-chāi ê sū lóng kā lín kóng , 10  Kap góa tâng koaiⁿ-kaⁿ ê A-lí-ta̍t-kó͘ ,  kap Pa-ná-pa ê piáu sió-tī Má-khó ,  chhéng-an lín ;  (lūn Má-khó lín í-keng siū-tio̍h bēng-lēng ;  i nā lâi chiū-kūn lín ,  lín tio̍h chiap-la̍p i) ; 11  kiò chòe Iû-su-to͘ ê Iâ-so͘ iā chhéng-an lín ;  chit kúi lâng sī sio̍k kat-lé ê ,  chí-ū in ūi-tio̍h Siōng-tè ê kok kap góa tâng tio̍h-bôa ,  iā sī hō͘ góa tit-tio̍h an-ùi ê , 12  Ki-tok Iâ-so͘ ê lô͘-po̍k Í-pa-hut ,  chiū-sī lín hia ê lâng ,  chhéng-an lín ;  i tī kî-tó ê tiong-kan siông-siông ūi-tio̍h lín chhut-la̍t ,  hō͘ lín khiā-chāi oân-choân ,  móa sim sìn-ho̍k Siōng-tè it-chhè ê chí-ì , 13  Góa kan-chèng I ,  ūi-tio̍h lín kap tī Ló-tí-ka í-ki̍p Hi-lah-pho-li̍p ê lâng ,  ū chōe-chōe lô-khó͘ , 14  Lō͘-ka ,  chiū-sī só͘ thiàⁿ ê i-seng ,  kap Tí-má chhéng-an lín , 15  Chhéng-an tiàm-tī Ló-tí-ka chiah ê hiaⁿ-tī ,  í-ki̍p Lêng-hoat ,  kap chū-chi̍p tī in ê ke ê kàu-hōe , 16  Chit ê phoe í-keng tha̍k tī lín tiong-kan ,  tio̍h siat-hoat hō͘ Ló-tí-ka lâng ê kàu-hōe iā tha̍k i ;  koh lín tio̍h tha̍k tùi Ló-tí-ka lâi ê phoe , 17  Koh tio̍h kā A-ki-pò͘ kóng ,  Tio̍h kín-sīn lâi chīn lí tī Chú só͘ siū ê chit-hūn , 18  Góa Pó-lô chhin-pit chhéng-an lín ,  Lín tio̍h siàu-liām góa kòa thih liān ,  Goān un-tián kap lín tī-teh , 
