1 In-ūi góa ài lín chai góa ūi-tio̍h lín ,  kap hiah ê tòa tī Ló-tí-ka ê ,  í-ki̍p kìⁿ-nā tī jio̍k-thé bē bat kìⁿ-tio̍h góa ê bīn ê ,  ū cháiⁿ-iūⁿ cheng-chiàn , 2  thang hō͘ in ê sim siū an-ùi ,  tī jîn-ài saⁿ kiat-liân ,  tùi chhiong-móa ê hiáu-ngō͘ tit-tio̍h it-chhè ê pù-ū ,  lâi chhim chai Siōng-tè ê ò-biāu ,  chiū-sī Ki-tok ; 3  hoān-nā tì-hūi kap chai-bat ê pó-pòe lóng khǹg tī I , 4  Góa kóng án-ni ,  bián-tit lâng ēng kî-khá ê ōe lâi bê-he̍k lín , 5  In-ūi góa jio̍k-thé lī-khui lín ,  sîn kap lín tī-teh ,  hoaⁿ-hí khòaⁿ-kìⁿ lín ê chéng-chôe ,  í-ki̍p lín sìn-khò Ki-tok ê kian-kò͘ , 6  Só͘-í lín kì-jiân chiap-la̍p Chú Ki-tok Iâ-so͘ ,  chiū tio̍h chiàu án-ni tiàm-tī I lâi kiâⁿ , 7  í-keng tèng kun tī I ,  chiū ti̍t-ti̍t siū khí-chō ,  tùi sìn lâi kian-kò͘ ,  chiàu lín só͘ bat siū ê kà-sī ,  móa-móa kám-siā , 8  Tio̍h kín-sīn bián-tit hō͘ lâng ēng i ê tiat-ha̍k kap khang-khang ê bô-iáⁿ ōe lâi bê-he̍k lín ,  chiàu lâng ê ûi-thoân ,  chiàu sè-kan ê siáu-ha̍k ,  m̄ sī chiàu Ki-tok , 9  In-ūi Siōng-tè sèng-chit ê hong-sēng lóng chiâu-pī tiàm-tī I , 10  Lín tiàm-tī I iā tit-tio̍h hong-sēng ;  I sī it-chhè pān chèng-sū chiáng-koân ê ê thâu , 11  Tiàm-tī I lín iā í-keng siū kat-lé ,  m̄ sī ēng chhiú lâi kiâⁿ ê kat-lé ,  chiū-sī Ki-tok ê kat-lé ,  thǹg-khì jio̍k-thé ê seng-khu ; 12  í-keng tī sóe-lé kap I tâng bâi-chòng ,  chiū tī chit ê sóe-lé iā kap I tâng khí-lâi ,  sī tùi sìn Siōng-tè ê kong-iōng ,  chiū-sī tùi sí-lâng tiong hō͘ I khí-lâi ê , 13  Koh lín chêng ūi-tio̍h chōe-kòa kap jio̍k-thé ê bô kat-lé lâi sí ê ,  taⁿ Siōng-tè hō͘ lín kap Ki-tok tâng koh-oa̍h ,  í-keng sià-bián lán lóng-chóng ê chōe-kòa , 14  chhat-siau kong-kek lán chiah ê kui-lē ê jī-iūⁿ ,  chiū-sī tùi-te̍k lán ê ,  tèng i tī si̍p-jī-kè ,  lâi tùi tiong-kan tû i ; 15  kì-jiân pāi hiah ê pān chèng-sū ê ,  chiáng-koân ê ,  chiū kong-hêng hián-bêng in ,  tī si̍p-jī-kè iâⁿ in lâi tāi-ia̍t , 16  Só͘-í bo̍h-tit in-ūi só͘ chia̍h só͘ lim ê ,  á-sī ūi-tio̍h choeh-kî ,  chhoe it ,  í-ki̍p an-hioh-ji̍t ê iân-kò͘ ,  hō͘ lâng gí-gī ; 17  chiah-ê lóng sī chiong-lâi ê sū ê iáⁿ ,  nā-sī hêng chiū-sī Ki-tok ê , 18  Bo̍h-tit hō͘ lâng chhiúⁿ lín ê pò-siúⁿ ,  in kò͘-ì khiam-pi kèng-pài thiⁿ-sài ,  óa-khò in só͘ ū khòaⁿ-kìⁿ ê ,  chiàu in jio̍k-thé ê sim-chì kan-ta teh phòng-hong , 19  bô liân-tiâu tī hit ê Thâu ,  choân sin sī óa-khò hit ê Thâu ,  tùi chiah ê chat kap kun tit-tio̍h chiap-èng liân-lo̍k ,  chiàu Siōng-tè só͘ siúⁿ-sù ê tióng-sêng lâi tióng-sêng , 20  Lín nā kap Ki-tok tâng sí ,  thoat-lī sè-kan ê siáu-ha̍k ,  cháiⁿ-iūⁿ ná chhin-chhiūⁿ oa̍h tī sè-kan ,  lâi ka-kī hâng-ho̍k tī chiah ê kui-lē ,  chhin-chhiūⁿ kóng , 21  Bo̍h-tit the̍h-tio̍h ,  Bo̍h-tit chhì-chia̍h ,  Bo̍h-tit bong-tio̍h , 22  (chiah ê mi̍h lóng sī ēng-liáu ōe pāi-hoāi ê) ,  sī chiàu lâng ê tiâu-kui kap kà-sī , 23  Chiah ê kui-lē sī hō͘ lâng kiâⁿ chū-choan ê kèng-pài ,  ka-kī khiam-pi ,  bô sioh seng-khu ;  miâ sī ū tì-hūi ,  kî-si̍t lóng bô kong-hāu thang iok-sok jio̍k-thé ê hòng-chhiòng , 
