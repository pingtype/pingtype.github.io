1 Tùi Siōng-tè ê chí-ì chòe Ki-tok Iâ-so͘ ê sù-tô͘ ,  Pó-lô ,  kap hiaⁿ-tī Thê-mô͘-thài , 2  phoe kià hō͘ Ko-lô-se tiàm-tī Ki-tok ê sèng-tô͘ ,  tiong-sìn ê hiaⁿ-tī: goān lín tùi lán ê Pē Siōng-tè tit-tio̍h un-tián pêng-an , 3  Goán siông-siông thòe lín kî-tó ,  kám-siā Siōng-tè chiū-sī lán ê Chú Iâ-so͘ Ki-tok ê Pē , 4  in-ūi bat thiaⁿ-kìⁿ lín tī Ki-tok Iâ-so͘ ê sìn ,  kap ǹg lóng-chóng ê sèng-tô͘ só͘ ū ê thiàⁿ , 5  in-ūi só͘ kā lín khǹg tī thiⁿ-ni̍h ê ǹg-bāng ,  chiū-sī lín chêng tī hok-im chin-lí ê tō só͘ thiaⁿ-kìⁿ ê ; 6  chit ê hok-im í-keng kàu tī lín ;  chhin-chhiūⁿ tī piàn sè-kan teh kiat ké-chí ,  iā ná tōa châng ,  chhin-chhiūⁿ tī lín tiong-kan chi̍t iūⁿ ,  tùi lín bat thiaⁿ-kìⁿ iā chin-si̍t chai Siōng-tè ê un-tián hit ji̍t ; 7  chhin-chhiūⁿ lín tùi Í-pa-hut só͘ ha̍k-si̍p ê ,  i sī goán só͘ thiàⁿ tâng chòe lô͘-po̍k ê ,  iā ūi-tio̍h goán chòe Ki-tok tiong-sìn ê chhe-ēng ; 8  i iā bat chiong lín tī Sèng Sîn ê jîn-ài pò goán chai , 9  Só͘-í goán tùi thiaⁿ-kìⁿ ê ji̍t ,  thòe lín kî-tó khún-kiû bô soah ,  goān lín tī sîn-lêng ta̍k iūⁿ ê tì-hūi kap lêng-thong ,  tit-tio̍h chai I ê chí-ì kàu móa-móa , 10  hō͘ lín só͘ kiâⁿ ha̍p tī Chú ,  hoān sū hō͘ I hoaⁿ-hí ,  tī ta̍k hāng hó-sū kiat ké-chí ,  koh bat Siōng-tè ná kú ná chìn-pō͘ ; 11  koh chiàu I êng-kng ê khùi-la̍t ,  ēng ta̍k iūⁿ ê koân-lêng hō͘ lín ū koân-lêng ,  tì-kàu lín hoān sū hoaⁿ-hí thun-lún khoan-iông ; 12  koh kám-siā Pē ,  in-ūi I hō͘ lán kham-tit ū hūn sèng-tô͘ ê gia̍p tī kng-bêng ê só͘-chāi ; 13  I í-keng kiù lán thoat-lī o͘-àm ê koân-sè ,  lâi poaⁿ-sóa lán ji̍p I só͘ thiàⁿ ê Kiáⁿ ê kok ; 14  tiàm-tī I lán tit-tio̍h sio̍k-hôe ,  chiū-sī lán ê chōe sià-bián ; 15  I sī bōe tit thang khòaⁿ-kìⁿ ê Siōng-tè ê siōng ,  I sī thâu chi̍t ê siⁿ ê ,  tī lóng-chóng siū chhòng-chō ê ê tāi-seng ; 16 in-ūi bān mi̍h tī I lâi chhòng-chō ,  tī thiⁿ-ni̍h kap tī tōe-ni̍h ê ,  ū thang khòaⁿ-kìⁿ kap bô thang khòaⁿ-kìⁿ ê ,  he̍k-sī chō-ūi ê ,  he̍k-sī tī-lí ê ,  he̍k-sī pān chèng-sū ê ,  he̍k-sī chiáng-koân ê ,  bān-hāng-ū lóng sī tùi I ,  iā ūi-tio̍h I ,  chiah siū chhòng-chō , 17  I tī bān-hāng-ū ê tāi-seng ;  bān-hāng-ū tiàm-tī I lâi saⁿ-kap khiā-chāi , 18  I sī seng-khu ê thâu ,  seng-khu chiū-sī kàu-hōe ;  I sī goân-khí-thâu ,  tùi sí-lâng tiong khí-lâi ê thâu chi̍t ê siⁿ ê ,  hō͘ I tī bān-hāng-ū tiong chòe tē it , 19  In-ūi Pē hoaⁿ-hí hō͘ it-chhè ê hong-sēng tiàm-tī I ; 20 í-keng chiong I si̍p-jī-kè ê huih lâi sêng-chiū hô-pêng ,  chiū tùi I hō͘ bān-hāng-ū kap I pún-sin koh-chài hô ,  he̍k-sī tōe-chiūⁿ ê ,  he̍k-sī tī thiⁿ-ni̍h ê ,  lóng sī tùi I , 21  Koh lín pêng-sò͘ tī pháiⁿ ê só͘ kiâⁿ kap Siōng-tè keh-tn̄g ,  sim-lāi chòe tùi-te̍k , 22  taⁿ I tī I jio̍k-thé ê seng-khu ,  tùi I ê sí ,  í-keng hō͘ lín koh-chài hô ,  beh hō͘ lín chiah-ê chiâⁿ-sèng ,  bô hâ-chhû bô thang hiâm ê ,  khiā tī I ê bīn-chêng ; 23  nā lín tn̂g-tn̂g tiàm-tī sìn ,  ū tōe-ki koh kian-kò͘ ,  bô siū iô-tāng ,  lâi lī-khui hok-im ê ǹg-bāng ,  che hok-im chiū-sī lín só͘ bat thiaⁿ-kìⁿ ê ,  koh sī thoân tī thiⁿ-ē lóng-chóng siū chhòng-chō ê ê tiong-kan ;  góa Pó-lô í-keng siat-li̍p chòe i ê chhe-ēng , 24  Taⁿ góa ūi-tio̍h lín siū chiah ê kan-khó͘ sī hoaⁿ-hí ;  góa ūi-tio̍h Ki-tok ê seng-khu chiū-sī kàu-hōe ,  tī góa ê jio̍k-thé ,  pó͘-móa I só͘ bē ū chīn ê hoān-lān ; 25  góa siat-li̍p chòe chit ê kàu-hōe ê chhe-ēng ,  chiàu Siōng-tè ūi-tio̍h lín só͘ kau-hù góa ê chit-hūn ,  lâi oân-móa Siōng-tè ê tō-lí , 26  chiū-sī bān sè bān tāi í-lâi só͘ khǹg-ba̍t ê ò-biāu ;  taⁿ í-keng hián-bêng tī I ê sèng-tô͘ ; 27  Siōng-tè ài beh hō͘ in chai chit ê ò-biāu ê êng-kng tī gōa-pang tiong ū jōa pù-ū ,  chiū-sī Ki-tok tiàm-tī lín ,  chòe êng-kng ê ǹg-bāng ê ; 28  goán thoân I ,  ēng ta̍k iūⁿ ê tì-hūi khó͘-khǹg ta̍k lâng ,  kà-sī ta̍k lâng ,  beh hiàn ta̍k lâng tiàm-tī Ki-tok lâi oân-choân , 29  Ūi-tio̍h chit-ê góa tio̍h-bôa ,  chiàu I chhut-la̍t kiâⁿ tī góa lāi-bīn ê kong-iōng lâi cheng-chiàn , 
