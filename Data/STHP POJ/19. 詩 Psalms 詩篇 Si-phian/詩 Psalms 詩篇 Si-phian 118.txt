1 Lín tio̍h kám-siā Iâ-hô-hoa ,  in-ūi I sī hó ;  In-ūi I ê chû-ài éng-oán tī-teh , 2 Goān Í-sek-lia̍t kóng ,  I ê chû-ài éng-oán tī-teh , 3 Goān A-lûn ê ke kóng ,  I ê chû-ài éng-oán tī-teh , 4 Goān kèng-ùi Iâ-hô-hoa ê lâng kóng ,  I ê chû-ài éng-oán tī-teh , 5 Góa tī gûi-kip ê tiong-kan kiû-kiò Iâ-hô-hoa ;  Iâ-hô-hoa chiū ìn góa ,  chiong góa hē tī khoan-khoah ê só͘-chāi , 6 Ū Iâ-hô-hoa kap góa tī-teh ,  góa chiū bô kiaⁿ ;  Lâng beh siáⁿ hoat-tit góa ta-ôa?7 Tī hiah ê pang-chān góa--ê ê tiong-kan ,  ū Iâ-hô-hoa kap góa tī-teh ;  Só͘-í góa beh khòaⁿ-kìⁿ hiah ê oàn-hūn góa ê lâng siū pò-èng , 8 Óa-khò Iâ-hô-hoa ,  Pí óa-khò lâng khah-hó , 9 Óa-khò Iâ-hô-hoa ,  Pí óa-khò ông-chhin khah-hó , 10 Bān peh-sìⁿ ûi-lûi góa ;  Góa óa-khò Iâ-hô-hoa ê miâ ,  beh châu-bia̍t in , 11 In ûi--góa ,  khùn--góa ;  Góa óa-khò Iâ-hô-hoa ê miâ ,  beh châu-bia̍t in , 12 In chhin-chhiūⁿ phang ûi góa ;  Chhin-chhiūⁿ sio chhì-phè ê hé ,  siū phah-hoa ,  Góa óa-khò Iâ-hô-hoa ê miâ beh châu-bia̍t in , 13 Lí chhut-la̍t chhia góa ,  beh hō͘ góa tó ;  Chóng-sī Iâ-hô-hoa pang-chān góa , 14 Iâ-hô-hoa sī góa ê khùi-la̍t ,  sī góa ê si-koa ;  I ia̍h chiâⁿ-chòe chín-kiù góa ê , 15 Tī gī-lâng ê pò͘-pîⁿ-lāi ū hoaⁿ-hí ê siaⁿ ,  chín-kiù ê siaⁿ ;  Iâ-hô-hoa ê chiàⁿ-chhiú si-chhut tōa koân-lêng , 16 Iâ-hô-hoa ê chiàⁿ-chhiú kia̍h-koâiⁿ ;  Iâ-hô-hoa ê chiàⁿ-chhiú si-chhut tōa koân-lêng , 17 Góa bōe tì-kàu sí ,  iáu ōe oa̍h-teh ;  Sòa beh pò-iông Iâ-hô-hoa ê só͘-chòe , 18 Iâ-hô-hoa bat giâm-giâm kéng-kài góa ;  Chóng-sī bē ū chiong góa kau tī sí-bô , 19 Tio̍h kā góa khui gī ê mn̂g ;  Góa beh ji̍p--khì ,  kám-siā Iâ-hô-hoa , 20 Che sī Iâ-hô-hoa ê mn̂g ,  Gī ê lâng beh ji̍p--khì , 21 Góa beh kám-siā Lí ,  in-ūi Lí í-keng ìn góa ;  Koh chiâⁿ-chòe chín-kiù góa--ê , 22 Sai-hū só͘ khì-sak ê chio̍h ,  Í-keng chiâⁿ-chòe chhù-kak-thâu ê chio̍h , 23 Che sī Iâ-hô-hoa só͘-chòe--ê ,  Lán ê ba̍k-chiu khòaⁿ i chòe kî-koài , 24 Che sī Iâ-hô-hoa só͘ tiāⁿ-tio̍h ê ji̍t ;  Lán tī chit-ji̍t ê tiong-kan beh hoaⁿ-hí khoài-lo̍k , 25 Iâ-hô-hoa ah ,  taⁿ kiû Lí chín-kiù ;  Iâ-hô-hoa ah ,  taⁿ kiû Lí hō͘ goán hoat-ta̍t , 26 Hōng Iâ-hô-hoa ê miâ lâi--ê ,  eng-kai tit-tio̍h hok-khì ;  Goán tùi Iâ-hô-hoa ê chhù kā lín chiok-hok , 27 Iâ-hô-hoa sī Siōng-tè ,  I ê kng chiò goán ;  Tio̍h ēng soh pa̍k chè-sū ê cheng-siⁿ kàu tôaⁿ-kak , 28 Lí sī góa ê Siōng-tè ,  góa beh kám-siā Lí ;  Lí sī góa ê Siōng-tè ,  góa beh chun Lí chòe koâiⁿ , 29 Lín tio̍h kám-siā Iâ-hô-hoa ,  in-ūi I sī hó ;  In-ūi I ê chû-ài éng-oán tī-teh , 
