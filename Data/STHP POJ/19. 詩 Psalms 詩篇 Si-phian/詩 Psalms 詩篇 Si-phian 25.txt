1 Tāi-pi̍t ê si , 1)	Iâ-hô-hoa ah ,  góa ê sim-sîn gióng-bōng Lí , 2 Góa ê Siōng-tè ah ,  góa pêng-sò͘ óa-khò Lí ,  m̄-thang hō͘ góa kiàn-siàu ,  M̄-thang hō͘ góa ê tùi-te̍k in-ūi iâⁿ góa lâi khoa-kháu , 3 Kìⁿ-nā thèng-hāu Lí--ê ,  tek-khak bô kiàn-siàu ;  Hiah ê bô iân-kò͘ kiâⁿ kan-chà--ê ,  beh kiàn-siàu , 4 Iâ-hô-hoa ah ,  kiû Lí chiong Lí ê tō-lō͘ chí-sī góa ,  Chiong Lí ê lō͘-tô͘ kà-sī góa , 5 Kiû Lí chhōa góa tī Lí ê chin-lí ,  koh kà-sī góa ;  In-ūi Lí sī kiù góa ê Siōng-tè ,  Góa thong-ji̍t thèng-hāu Lí , 6 Iâ-hô-hoa ah ,  kiû Lí kì-liām Lí ê lîn-bín kap Lí ê chû-ài ;  In-ūi che sī kó͘-chá í-lâi siông-siông ū--ê , 7 Kiû Lí m̄-thang kì-liām góa siàu-liân ê chē-kòa ,  kap góa ê kè-sit ;  Iâ-hô-hoa ah ,  kiû Lí chiàu Lí ê chû-ài ,  in-ūi Lí ê un-hūi kì-liām góa , 8 Iâ-hô-hoa sī hó koh chèng-ti̍t ;  Só͘-í I beh chí-sī chōe-jîn kiâⁿ chiàⁿ-lō͘ , 9 I beh ēng kong-pêng ín-chhōa khiam-sùn ê lâng ,  I beh ēng I ê tō-lō͘ kà-sī khiam-sùn ê lâng , 10 Kìⁿ-nā siú I ê iok ,  kap I ê kan-chèng ê lâng ,  Iâ-hô-hoa khoán-thāi in lóng sī ēng chû-ài sêng-si̍t , 11 Iâ-hô-hoa ah ,  góa ê chōe chin tāng ;  Kiû Lí in-ūi Lí ê miâ sià-bián góa , 12 Sím-mi̍h lâng kèng-ùi Iâ-hô-hoa? Iâ-hô-hoa beh chí-sī i só͘ tio̍h kéng ê lō͘ , 13 I ê sim-sîn beh tit-tio̍h an-hioh ;  I ê hō͘-è beh sêng-chiap thó͘-tōe , 14 Iâ-hô-hoa kap kèng-ùi I ê lâng chhin-bi̍t ;  Koh beh chiong I ê iok chí-sī in , 15 Góa ê ba̍k-chiu siông-siông ǹg Iâ-hô-hoa ;  In-ūi I beh hō͘ góa ê kha thoat-lī lô-bāng , 16 Kiû Lí oa̍t-tńg ǹg góa ,  khó-lîn góa ;  In-ūi góa sī ko͘-toaⁿ koh khùn-khó͘ , 17 Góa ê sim-lāi ê iu-khó͘ chin chōe ,  Kiû Lí kiù góa thoat-lī tī góa lóng-chóng ê hoān-lān , 18 Kiû Lí khòaⁿ góa ê kan-lân kap góa ê lô-khó͘ ;  Sià-bián góa it-chhè ê chōe , 19 Kiû Lí khòaⁿ góa ê tùi-te̍k ,  in-ūi in chin chōe ;  In oàn-hūn góa chin ok-to̍k , 20 Kiû Lí pó-hō͘ góa ê sìⁿ-miā ,  chín-kiù góa ;  Hō͘ góa bô kiàn-siàu ,  in-ūi góa óa-khò Lí , 21 Goān sûn-choân chèng-ti̍t pó-hō͘ góa ,  In-ūi góa thèng-hāu Lí , 22 Siōng-tè ah ,  kiû Lí kiù-sio̍k Í-sek-lia̍t ,  Thoat-lī i it-chhè ê kan-khó͘ , 
