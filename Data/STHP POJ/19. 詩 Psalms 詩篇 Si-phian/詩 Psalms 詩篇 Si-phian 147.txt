1 Lín tio̍h o-ló Iâ-hô-hoa ;  In-ūi chhiùⁿ-koa o-ló lán ê Siōng-tè ,  sī chin-hó chin-biāu ;  O-ló sī ha̍p-gî , 2 Iâ-hô-hoa khí-chō Iâ-lō͘-sat-léng ;  Chū-chi̍p Í-sek-lia̍t tiong siū chhian-sóa ê lâng ; 3 I i-hó siong-sim ê lâng ;  Pau in ê siong , 4 I sǹg chhiⁿ-sîn ê siàu-gia̍h ;  Sûi-lia̍p kā i hō-miâ , 5 Lán ê Chú chì-tōa ,  ke̍k ū khùi-la̍t ;  I ê tì-hūi bû-kiông-chīn , 6 Iâ-hô-hoa hû-chhî khiam-pi ê lâng ;  Chiong pháiⁿ-lâng kàng-kē kàu thô͘-kha , 7 Lín tio̍h ēng kám-siā ǹg Iâ-hô-hoa chhiùⁿ-koa ;  Tôaⁿ-khîm chhiùⁿ-koa ,  o-ló lán ê Siōng-tè , 8 I khí-hûn jia-thiⁿ ,  Ūi-tio̍h tōe pī-pān hō͘ ,  Hō͘ soaⁿ hoat-chháu , 9 I siúⁿ-sù chia̍h-mi̍h hō͘ cháu-siù ,  Kap teh-háu ê o͘-a-kiáⁿ , 10 I bô ì-ài bé ê la̍t tōa ,  I bô hoaⁿ-hí lâng ê kha gâu-cháu , 11 Iâ-hô-hoa sī hoaⁿ-hí kèng-ùi I ,  Kap ǹg-bāng I chû-ài ê lâng , 12 Iâ-lō͘-sat-léng ah ,  lí tio̍h chheng-ho͘ Iâ-hô-hoa ;  Sek-an ah ,  lí tio̍h o-ló lí ê Siōng-tè , 13 In-ūi I kian-kò͘ lí ê mn̂g-kông ;  Sù-hok hō͘ lí tiong-kan ê kiáⁿ-jî , 14 I hō͘ lí ê kéng-lāi thài-pêng ;  Ēng siōng-hó ê be̍h hō͘ lí chia̍h-pá , 15 I hoat-chhut bēng-lēng tī tōe--nih ,  I ê ōe pan-hêng chin-kín , 16 I kàng-lo̍h seh chhin-chhiūⁿ mî-hoe ,  Ia̍h lo̍h-sng chhin-chhiūⁿ hé-hu , 17 I hiat-lo̍h pha̍uh chi̍t-tè chi̍t-tè ;  I hoat-chhut kôaⁿ-chhìn ,  chī-chūi tòng-ōe-tiâu?18 I chi̍t-ē chhut-lēng ,  chiah-ê chiū lóng iûⁿ ;  I hō͘ hong chhe ,  chúi chiū lâu , 19 I chiong I ê ōe chí-sī Ngá-kok ,  Chiong I ê lu̍t-lē kap phòaⁿ-toàn ,  chí-sī Í-sek-lia̍t , 20 I m̄-bat án-ni khoán-thāi pa̍t-kok ;  I ê phòaⁿ-toàn ,  in lóng m̄-bat ,  Lín tio̍h o-ló Iâ-hô-hoa , 
