1 A-sat ê si , 1)	Siōng-tè si̍t-chāi hó khoán-thāi Í-sek-lia̍t ,  Hó khoán-thāi hiah ê sim chheng-khì ê lâng , 2 Chóng-sī lūn-kàu góa ,  góa ê kha hiám-hiám ta̍h-thu̍t ,  Góa ê kha hiám-hiám chhū--lo̍h-khì , 3 In-ūi góa khòaⁿ-kìⁿ pháiⁿ-lâng kap kiau-ngō͘ ê lâng heng-ōng ,  Hit-sî góa chiū put-pêng , 4 In-ūi in sí ê sî bô thàng-thiàⁿ ,  In ê khùi-la̍t iā ióng-kiāⁿ , 5 In bô chhin-chhiūⁿ pa̍t-lâng lô-khó͘ ,  Iā bô chhin-chhiūⁿ pa̍t-lâng siū chai-ē , 6 Só͘-í ēng kiau-ngō͘ chòe liān-á kòa tī in ê ām-kún ,  Ēng pō-gio̍k chòe i-chiûⁿ jia in ê seng-khu , 7 In in-ūi sin-thé pûi ,  ba̍k-chiu chiū phòng-chhut ;  In só͘ tit-tio̍h-ê ,  iâⁿ-kè sim só͘ ài--ê , 8 In ki-chhì lâng ,  chiàu pháiⁿ ì-sù kóng chè-ap lâng ê ōe ;  In kóng tōa-ōe , 9 In ê chhùi siat-to̍k thiⁿ ,  In ê chi̍h ho͘-hat choân-tōe , 10 Só͘-í i ê peh-sìⁿ kui-óa tī-chia ,  Móa-poe ê chúi in lim kàu liáu , 11 In kóng ,  Siōng-tè thái-thó ōe chai? Chì-koâiⁿ--ê kiám ōe hiáu-tit mah?12 Khòaⁿ ,  chiah-ê chiū-sī pháiⁿ-lâng ;  In siông-siông an-ia̍t ,  châi-pó ná ke-thiⁿ , 13 Góa chheng-khì góa ê sim si̍t-chāi khang-khang ;  Góa bô chōe lâi sóe chhiú iā sī khang-khang , 14 In-ūi góa thong-ji̍t tú-tio̍h chai-ē ,  Ta̍k chá-khí siū chek-pī , 15 Góa nā kóng ,  Góa beh án-ni kóng ,  Che sī ēng kan-chà khoán-thāi Lí ê kiáⁿ-lūi , 16 Góa teh siūⁿ ài bêng-pe̍k chit ê lí ,  Khòaⁿ-liáu si̍t-chāi ûi-lân ; 17 Kàu góa ji̍p Siōng-tè sèng ê só͘-chāi ,  Siông-sè siūⁿ in ê kiat-kio̍k , 18 Lí si̍t-chāi chiong in hē tī ku̍t-ku̍t ê tōe ,  Hō͘ in poa̍h tī tîm-lûn ê tiong-kan , 19 In ba̍k-nih-kú chiâⁿ-chòe hiah-nih chhiⁿ-chhìn ;  In hō͘ kiaⁿ-hiâⁿ bia̍t kàu liáu , 20 Lâng khùn cheng-sîn cháiⁿ-iūⁿ khòaⁿ i ê bāng ,  Chú ah ,  Lí cheng-sîn iā beh án-ni khòaⁿ-khin in ê iáⁿ-siōng , 21 In-ūi góa ê sim chin sng ,  Góa ê chōng-hú chhì-chha̍k , 22 Góa chit-khoán ê gû-gōng ,  bû-ti ;  Tī Lí ê bīn-chêng chhin-chhiūⁿ cheng-siⁿ chi̍t-poaⁿ , 23 Chóng-sī góa siông-siông kap Lí tī-teh ,  Lí khan góa ê chiàⁿ-chhiú , 24 Lí beh ēng Lí ê kà-sī ín-chhōa góa ,  Āu-lâi beh chiap-la̍p góa ji̍p tī êng-kng , 25 Lí í-gōa tī thiⁿ--nih góa ū chī-chūi? Lí í-gōa tī tōe--nih góa bô só͘ him-bō͘ , 26 Góa ê jio̍k-thé ,  góa ê sim-tn̂g ,  siau-bô ,  Chóng-sī Siōng-tè sī góa sim-koaⁿ ê khùi-la̍t ,  iā sī góa ê ki-gia̍p ti̍t-kàu éng-oán , 27 Lī-khui Lí hn̄g-hn̄g-ê tek-khak sí-bô ;  Hoān-nā pàng-sak Lí kiâⁿ kan-îm-ê ,  Lí lóng bia̍t-bô in , 28 Chóng-sī góa chiū-kūn Siōng-tè sī chòe góa ê lī-ek ;  Góa ēng Chú Iâ-hô-hoa chòe góa siám-pī ê só͘-chāi ,  Thang hō͘ góa kóng-khí Lí it-chhè ê só͘-chòe , 
