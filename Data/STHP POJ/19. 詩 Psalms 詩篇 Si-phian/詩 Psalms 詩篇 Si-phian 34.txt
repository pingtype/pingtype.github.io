1 Tāi-pi̍t ê si ;  chiū-sī i tī A-pì-bí-le̍k ê bīn-chêng ké hong-tian ,  siū kóaⁿ--chhut-khì ê sî só͘ chòe--ê , 1)	Góa beh sî-sî o-ló Iâ-hô-hoa ;  O-ló I ê ōe beh siông-siông tī góa ê chhùi , 2 Góa ê sim-sîn beh in-ūi Iâ-hô-hoa lâi khoa-kháu ;  Khiam-pi ê lâng thiaⁿ-kìⁿ ,  ia̍h beh hoaⁿ-hí , 3 Lín kap góa tio̍h o-ló Iâ-hô-hoa chòe tōa ,  Saⁿ-kap chun I ê miâ chòe koâiⁿ , 4 Góa bat kiû Iâ-hô-hoa ,  I chiū ìn góa ;  Kiù góa thoat-lī góa it-chhè thang kiaⁿ ê sū , 5 In kia̍h-thâu khòaⁿ I ,  chiū tit-tio̍h kng-bêng ;  In ê bīn éng bōe kiàn-siàu , 6 Chit ê khùn-khó͘ ê lâng kiû-kiò ,  Iâ-hô-hoa thiaⁿ-kìⁿ ;  Kiù i thoat-lī i it-chhè ê hoān-lān , 7 Iâ-hô-hoa ê sù-chiá tī kèng-ùi I ê lâng ê sì-ûi chat-iâⁿ ,  Lâi chín-kiù in , 8 Lín tio̍h chhì-khòaⁿ ,  chiū chai Iâ-hô-hoa sī hó ;  Óa-khò I ê lâng ū hok-khì , 9 Iâ-hô-hoa sèng ê peh-sìⁿ ah ,  lín tio̍h kèng-ùi I ;  In-ūi kèng-ùi I ê lâng bô khiàm-kheh chi̍t-hāng , 10 Sai-á-thûn ū khiàm-kheh ,  ū iau ;  To̍k-to̍k chhē Iâ-hô-hoa ê lâng bô khiàm sím-mi̍h hāng ê hó , 11 Sòe-kiáⁿ ah ,  lín tio̍h lâi thiaⁿ góa ,  Góa beh chiong kèng-ùi Iâ-hô-hoa ê tō-lí kà-sī lín , 12 Sím-mi̍h lâng ài oa̍h-miā ,  Him-bō͘ hè-siū ,  beh tit-tio̍h hok-khì?13 Chiū tio̍h kìm lí ê chi̍h bô kóng pháiⁿ-ōe ;  Lí ê chhùi-tûn bô kóng kan-chà ê ōe , 14 Tio̍h lī-khui pháiⁿ ,  kiâⁿ hó ;  Chhē hô-pêng ,  lâi tui-jip--i , 15 Iâ-hô-hoa ê ba̍k-chiu khòaⁿ gī-lâng ;  I ê hī-khang thiaⁿ in ê kî-tó , 16 Iâ-hô-hoa ê bīn ǹg kiâⁿ-pháiⁿ ê lâng ,  Beh tùi sè-kan tû-bia̍t in ê miâ-jī , 17 Gī-lâng kiû-kiò ,  Iâ-hô-hoa thiaⁿ-kìⁿ ,  Chiū kiù in thoat-lī it-chhè ê hoān-lān , 18 Iâ-hô-hoa óa-kūn siong-sim ê lâng ,  Chín-kiù lêng-sèng thòng-hóe ê lâng , 19 Gī-lâng ū chōe-chōe khó͘-lān ,  Chóng-sī Iâ-hô-hoa kiù i lóng thoat-lī , 20 Pó-choân i lóng-chóng ê kut ;  Chi̍t-ki ia̍h bô phah-chi̍h , 21 Chōe-ok beh hāi-sí pháiⁿ-lâng ;  Oàn-hūn gī-lâng--ê beh siū tēng-chōe , 22 Iâ-hô-hoa kiù-sio̍k I ê lô͘-po̍k ê sîn-hûn ;  Hoān-nā óa-khò I--ê ,  bô chi̍t-ê siū tēng-chōe , 
