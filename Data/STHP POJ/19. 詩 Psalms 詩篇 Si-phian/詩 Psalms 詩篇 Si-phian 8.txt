1 Tāi-pi̍t ê si ,  kau hō͘ Ga̍k-koaⁿ ,  ēng Ka-te̍k ê ga̍k-khì ; 1)	Iâ-hô-hoa goán ê Chú ah ,  Lí ê miâ tī choân-tōe kàu chiah koâiⁿ-tōa! Lí chiong Lí ê êng-kng pâi-siat tī thiⁿ--nih , 2 Lí in-ūi Lí ê tùi-te̍k ê iân-kò͘ ,  tùi eⁿ-á kap chia̍h-leng--ê ê chhùi ,  kiàn-li̍p lêng-le̍k ;  Beh hō͘ tùi-te̍k kap pò-oan--ê chēng-chēng , 3 Góa khòaⁿ Lí ê thiⁿ ,  Lí ê chhiú só͘ chō--ê ,  Kap Lí só͘ pâi-lia̍t ê ge̍h kap chhiⁿ ; 4 Sè-kan lâng sī sím-mi̍h ,  Lí siàu-liām i? Lâng ê kiáⁿ sī sím-mi̍h ,  Lí koàn-kò͘--i?5 Lí hō͘ i pí thiⁿ-sài lî-á khah-su ,  Koh siúⁿ-sù i êng-kng chun-kùi chòe bián-liû , 6 Lí siat-li̍p i koán-lí Lí ê chhiú só͘ chō--ê ,  Hē bān-mi̍h tī i ê kha-ē ; 7 Chiū-sī it-chhè ê iûⁿ kap gû ,  Soaⁿ-iá ê cháu-siù ; 8 Thiⁿ-tiong ê chiáu ,  hái-lāi ê hî ,  Kap kìⁿ-nā keng-kè hái--nih ê lō͘ ê ,  lóng hē tī i ê kha-ē , 9 Iâ-hô-hoa ,  goán ê Chú ah ,  Lí ê miâ tī choân-tōe kàu hiah koâiⁿ-tōa!
