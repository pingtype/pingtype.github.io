1 Tāi-pi̍t ê si ;  kau hō͘ Ga̍k-koaⁿ ;  tiāu sī ēng "Pek-ha̍p-hoe" , 1)	Siōng-tè ah ,  kiû Lí kiù góa ,  In-ūi chiah ê chúi beh im góa ê sìⁿ-miā , 2 Góa hām-lo̍h tī chhim ê thô͘-bê-lāi ,  bô thang khiā-kha ê só͘-chāi ;  Góa kàu chhim ê chúi-lāi ,  tōa-chúi im-ba̍t góa , 3 Góa in-ūi góa ê âu-kiò kàu ià-siān ,  góa ê nâ-âu ta--khì ;  Góa in-ūi thèng-hāu góa ê Siōng-tè ,  ba̍k-chiu hoe , 4 Bô in-toaⁿ oàn-hūn góa-ê khah chōe góa ê thâu-mn̂g ;  Lām-sám chòe góa ê tùi-te̍k ,  beh bia̍t-bô góa-ê ,  put-chí kiông-béng ;  Góa só͘ bô chhiúⁿ ê ,  góa iā tio̍h hêng , 5 Siōng-tè ah ,  góa ê gû-gōng Lí pún chai ;  Góa ê chōe-kòa bô ún-môa tī Lí , 6 Bān-kun ê Chú Iâ-hô-hoa ah ,  kiû Lí m̄-thang hō͘ hiah ê thèng-hāu Lí ê lâng ūi-tio̍h góa lâi kiàn-siàu ;  Í-sek-lia̍t ê Siōng-tè ah ,  kiû Lí m̄-thang hō͘ hiah ê chhē Lí ê lâng ūi-tio̍h góa lâi siū lêng-jio̍k , 7 In-ūi góa ūi-tio̍h Lí ê iân-kò͘ siū lóe-mē ,  Góa móa-bīn kiàn-siàu , 8 Góa ê hiaⁿ-tī khòaⁿ góa chòe kè-lō͘ ê lâng ,  Góa ê tâng-pau khòaⁿ góa chòe gōa-pang-lâng , 9 In-ūi góa ūi-tio̍h Lí ê chhù sim-lāi chhin-chhiūⁿ hé to̍h ;  Koh lóe-mē Lí ê lâng ê lóe-mē lóng kàu tī góa , 10 Góa lâu ba̍k-sái ,  ēng kìm-chia̍h khek-khó͘ góa ê sim ;  Che hoán-tńg chòe góa ê lêng-jio̍k , 11 Góa ēng môa-pò͘ chòe i-chiûⁿ ,  Lâng chiū ēng góa chòe chhiàu-tâm , 12 Chē tī siâⁿ-mn̂g--ê tâm-lūn góa ;  Chiú-hàn ēng góa chòe koa-khek , 13 Chóng-sī góa tī tit-tio̍h chiap-la̍p ê sî ,  tùi Iâ-hô-hoa Lí kî-tó ;  Siōng-tè ah ,  kiû Lí chiàu Lí chû-ài ê hong-sēng ,  Chiàu Lí chín-kiù ê chin-si̍t lâi ìn góa , 14 Kiû Lí kiù góa chhut thô͘-bê ,  hō͘ góa bô tîm--lo̍h-khì ;  Kiû Lí kiù góa thoat-lī oàn-hūn góa ê lâng ,  hō͘ góa chhut chhim ê chúi , 15 Kiû Lí bo̍h-tit iông-ún tōa-chúi im-ba̍t góa ;  Bo̍h-tit iông-ún chhim-ian thun góa ;  Bo̍h-tit iông-ún hām-khiⁿ hām góa , 16 Iâ-hô-hoa ah ,  kiû Lí ìn góa ,  in-ūi Lí ê chû-ài sī hó ;  Kiû Lí chiàu Lí chû-pi ê hong-sēng oa̍t--kè-lâi khòaⁿ góa , 17 M̄-thang ng-bīn m̄-khòaⁿ Lí ê lô͘-po̍k ;  In-ūi góa tī hoān-lān ê tiong-kan ,  kiû Lí kín-kín lâi ìn góa , 18 Kiû Lí chhin-kūn góa ê lêng-hûn lâi kiù-sio̍k i ;  Kiû Lí in-ūi góa ê tùi-te̍k lâi sio̍k-hôe góa , 19 Lí chai góa só͘ siū ê lóe-mē ,  kiàn-siàu ,  lêng-jio̍k ;  Góa ê tùi-te̍k lóng tī Lí ê bīn-chêng , 20 Lóe-mē í-keng thiah-li̍h góa ê sim ,  góa ê iu-būn móa-móa ;  Góa ǹg-bāng lâng khó-lîn ,  iā bô chi̍t-ê ,  Ǹg-bāng lâng an-ùi ,  iā chhē bô chi̍t-ê , 21 In the̍h khó͘-táⁿ hō͘ góa chòe chia̍h-mi̍h ,  Góa chhùi-ta ,  in ēng chhò͘ hō͘ góa lim , 22 Goān in ê iân-toh tī in ê bīn-chêng pìⁿ-chòe lô-bāng ,  Tī in pêng-an ê sî ,  pìⁿ-chòe oa̍h-tauh , 23 Goān in ê ba̍k-chiu o͘-àm bōe khòaⁿ-kìⁿ ,  Goān Lí hō͘ in ê io siông-siông gī-gī-chhoah , 24 Goān Lí ê thòng-hūn piàⁿ tī in ê sin-chiūⁿ ;  Hō͘ Lí lia̍t-lia̍t ê siū-khì jip--tio̍h in , 25 Goān in khiā-khí ê só͘-chāi pìⁿ-chòe pha-hng ;  Goān in ê pò͘-pîⁿ bô lâng khiā-khí , 26 In-ūi Lí só͘ phah hit ê lâng ,  in chiū khún-pek i ;  Lí só͘ phah-siong hiah ê lâng ,  in poaⁿ-tia̍h in ê iu-khó͘ , 27 Goān Lí tī in ê chōe-siōng ka chōe ;  Bo̍h-tit iông-ún in ū hūn Lí ê gī , 28 Goān in tùi oa̍h-miā ê chheh siū chhat-bia̍t ,  Bô kì tī gī-lâng ê tiong-kan , 29 Chóng-sī góa sī khùn-khó͘ iu-siong ê lâng ;  Siōng-tè ah ,  goān Lí ê kiù-un an-tì góa tī koâiⁿ ê só͘-chāi , 30 Góa beh ēng si-koa o-ló Siōng-tè ê miâ ;  Iā beh ēng kám-siā chheng I chòe tōa , 31 Che sī hō͘ Iâ-hô-hoa hoaⁿ-hí ,  iâⁿ-kè hiàn gû ,  Á-sī hiàn ū-kak ū-tôe ê gû-káng , 32 Khiam-pi ê lâng khòaⁿ-kìⁿ chiū hoaⁿ-hí ;  Lín chhē Siōng-tè ê lâng ,  goān lín ê sim oa̍h--khí-lâi , 33 In-ūi Iâ-hô-hoa thiaⁿ sòng-hiong ê lâng ,  Bô khòaⁿ-khin ūi-tio̍h I siū koaiⁿ-kaⁿ ê lâng , 34 Goān thiⁿ kap tōe o-ló I ;  Hái kap kî-tiong it-chhè ê tōng-bu̍t iā tio̍h o-ló I , 35 In-ūi Siōng-tè beh kiù Sek-an ,  khí-chō Iû-tāi ê siâⁿ ;  In beh khiā-khí tī-hia ,  tit-tio̍h i chòe-gia̍p , 36 I ê lô͘-po̍k ê hō͘-è beh sòa-chiap i ,  Thiàⁿ I ê miâ ê lâng beh tiàm tī hit tiong-kan , 
