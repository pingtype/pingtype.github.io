1 Lâi ah ,  lán tio̍h ǹg Iâ-hô-hoa chhiùⁿ-koa ;  Ǹg kiù lán ê chio̍h-pôaⁿ chhut hoaⁿ-hí ê siaⁿ , 2 Lán tio̍h kàu I ê bīn-chêng kám-siā I ,  Ēng si-koa ǹg I chhut hoaⁿ-hí ê siaⁿ , 3 In-ūi Iâ-hô-hoa sī tōa ê Siōng-tè ,  Sī tōa ê ông ,  iâⁿ-kè lóng-chóng ê siōng-tè ; 4 Tōe chhim ê só͘-chāi tī I ê chhiú-tiong ;  Soaⁿ koâiⁿ ê soaⁿ-chiam ia̍h sio̍k tī I , 5 Iûⁿ-hái sio̍k tī I ,  sī I chhòng-chō--ê ;  Ta-tōe ia̍h sī I ê chhiú chō-chiâⁿ-ê , 6 Lâi ah ,  lán tio̍h kiok-kiong kèng-pài ;  Kūi-lo̍h tī chhòng-chō lán ê Iâ-hô-hoa ê bīn-chêng ; 7 In-ūi I sī lán ê Siōng-tè ,  Lán sī I iúⁿ-chhī ê peh-sìⁿ ,  sī I chhiú-ē ê iûⁿ ,  Kin-á-ji̍t ,  lín nā thiaⁿ I ê siaⁿ , 8 Chiū m̄-thang ngī lín ê sim ,  chhin-chhiūⁿ tī Bí-lī-pa ,  Chhin-chhiūⁿ tong-ji̍t tī khòng-iá ê Má-sat ; 9 Hit-sî lín ê chó͘-kong chhì Góa ,  Giām Góa ,  koh khòaⁿ-kìⁿ Góa ê só͘-chòe , 10 Sì-cha̍p nî kú ,  Góa iàm-hūn hit sè-tāi ê lâng ,  Kóng Chiah-ê sī sim bê-loān ê peh-sìⁿ ,  M̄-bat Góa ê lō͘ ; 11 Só͘-í Góa tī siū-khì ê tiong-kan ,  chiù-chōa kóng ,  In toàn-toàn bōe-tit-thang ji̍p Góa ê an-hioh , 
