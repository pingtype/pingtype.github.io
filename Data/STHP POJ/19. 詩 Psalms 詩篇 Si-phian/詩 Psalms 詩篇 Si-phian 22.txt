1 Tāi-pi̍t ê si ;  kau hō͘ Ga̍k-koaⁿ ;  tiāu ,  ēng "Chá-khí sî ê lo̍k-bú" , 1)	Góa ê Siōng-tè ,  góa ê Siōng-tè ,  siáⁿ-sū pàng-lī góa? Siáⁿ-sū lī-khui hn̄g-hn̄g ,  bô kiù góa ;  m̄-thiaⁿ góa âu-kiò ê ōe?2 Góa ê Siōng-tè ah ,  góa ji̍t--sî kiû-kiò ,  Lí bô thiaⁿ góa ;  Mî--sî kiû-kiò ,  góa ia̍h bô chēng-chēng , 3 Chóng-sī Lí sī sèng ,  Lí sī ēng Í-sek-lia̍t ê o-ló chòe chō-ūi--ê , 4 Goán ê lia̍t-chó͘ óa-khò Lí ,  In óa-khò Lí ,  Lí chiū chín-kiù in , 5 In ai-kiû Lí ,  chiū tit-tio̍h chín-kiù ;  In óa-khò Lí chiū put-tì kiàn-siàu , 6 Chóng-sī góa sī thâng-thōa ,  m̄-sī lâng ;  Hō͘ lâng ki-chhì ,  hō͘ peh-sìⁿ khòaⁿ-khin , 7 Hoān-nā khòaⁿ-kìⁿ góa ê ,  lóng thí-chhiò góa ;  In ngiauh-chhùi iô-thâu ,  kóng , 8 Tio̍h chiong pún-sin kau-tài Iâ-hô-hoa ,  I thang kiù--i ;  Iâ-hô-hoa kì-jiân hoaⁿ-hí i ,  I thang kiù--i , 9 Chóng-sī Lí sī hō͘ góa chhut lāu-bú ê thai--ê ,  Góa tī lāu-bú ê heng-chêng ,  Lí hō͘ góa óa-khò Lí , 10 Góa tùi thai--nih chhut ,  chiū kau-tài Lí ;  Tùi góa chhut lāu-bú ê pak-tó͘ ,  Lí sī góa ê Siōng-tè , 11 M̄-thang lī-khui góa hn̄g-hn̄g ;  in-ūi hoān-lān pek-kūn ,  Bô ū pang-chān góa ê , 12 Ū chōe-chōe gû-káng ûi-lûi góa ;  Pa-san ióng ê gû sì-bīn ûi-khùn góa , 13 In ǹg góa khui-chhùi ,  Chhin-chhiūⁿ teh peh-thiah ,  teh tōa-siaⁿ háu ê sai , 14 Góa chhin-chhiūⁿ chúi piàⁿ-chhut ,  Góa ê kut lóng thu̍t-lûn ;  Góa ê sim chhin-chhiūⁿ la̍h ,  Siau-iûⁿ tī pak-lāi , 15 Góa ê cheng-le̍k ko͘-tâ ,  chhin-chhiūⁿ hāu-phiaⁿ-phè ;  Góa ê chi̍h liâm tī góa ê chiūⁿ-kiuⁿ ;  Lí hē góa tī sí-tōe ê thô͘-hún , 16 Káu ê lūi ûi góa ;  Pháiⁿ-tóng pau-ûi góa ;  In chha̍k góa ê chhiú ,  góa ê kha , 17 Góa ê kut-thâu ,  góa lóng ōe sǹg-tit ;  In teh khòaⁿ góa ,  teh siòng góa , 18 In pun góa ê saⁿ ,  Liam-khau góa ê i-ho̍k , 19 Iâ-hô-hoa ah ,  kiû Lí m̄-thang lī-khui góa hn̄g-hn̄g ;  Góa ê khùi-la̍t ah ,  kiû Lí kín-kín lâi pang-chān góa , 20 Kiû Lí kiù góa ê sîn-hûn thoat-lī to-kiàm ;  Kiù góa ê sìⁿ-miā thoat-lī káu ê lūi ê sè-le̍k , 21 Kiù góa thoat-lī sai ê chhùi ;  Lí í-keng thiaⁿ góa ,  hō͘ góa thoat-lī iá-gû ê kak , 22 Góa beh pò-iông Lí ê miâ tī góa ê hiaⁿ-tī ;  Góa beh o-ló Lí tī hōe-tiong , 23 Lín kiaⁿ-ùi Iâ-hô-hoa--ê ,  tio̍h o-ló I ;  Ngá-kok ê hō͘-è ,  lóng tio̍h êng-kng I ,  Í-sek-lia̍t ê hō͘-è ,  lóng tio̍h kèng-ùi I , 24 In-ūi I bô khòaⁿ-khin ,  ia̍h bô iàm-chiān ,  khùn-khó͘ lâng ê khùn-khó͘ ;  Ia̍h bô tùi i ng-bīn ;  I kiû-kiò I ê sî ,  I chiū thiaⁿ i , 25 Góa tī tōa chū-hōe ê tiong-kan só͘ o-ló--ê ,  sī tùi lí lâi ;  Góa beh tī kiaⁿ-ùi I ê lâng ê bīn-chêng ,  siā góa ê goān , 26 Khiam-pi ê lâng beh tit-tio̍h chia̍h-pá ;  Chhē Iâ-hô-hoa ê lâng beh o-ló I ;  Goān lín ê sim oa̍h kàu éng-oán , 27 Tōe ê ke̍k-thâu lóng beh siàu-liām ,  lâi kui-sūn Iâ-hô-hoa ;  Lia̍t-pang ê bān-cho̍k lóng beh kèng-pài tī Lí ê bīn-chêng , 28 In-ūi kok sī Iâ-hô-hoa ê ;  I sī bān-kok ê chú-cháiⁿ , 29 Tōe-chiūⁿ it-chhè hó-hàn ê lâng beh lim chia̍h lâi kèng-pài ;  Kìⁿ-nā kui-thó͘ ê lâng ,  bōe-ōe pó-choân sìⁿ-miā--ê ,  lóng beh phak-pài tī I ê bīn-chêng , 30 Ū hō͘-è beh ho̍k-sāi I ;  Chú ê tāi-chì beh thoân tī āu-tāi , 31 In beh lâi ,  ia̍h beh thoân I ê kong-gī ,  Hō͘ tit-beh chhut-sì ê peh-sìⁿ chai chit ê sū sī I chòe--ê , 
