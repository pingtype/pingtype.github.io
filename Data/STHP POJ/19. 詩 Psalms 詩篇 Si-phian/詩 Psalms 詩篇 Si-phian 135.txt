1 Lín tio̍h o-ló Iâ-hô-hoa ,  Lín tio̍h o-ló Iâ-hô-hoa ê miâ ;  Iâ-hô-hoa chiah ê lô͘-po̍k ,  tiàm tī Iâ-hô-hoa ê chhù , 2 Tiàm tī lán ê Siōng-tè ê chhù ê īⁿ-lāi ê ,  Lín tio̍h o-ló I , 3 Lín tio̍h o-ló Iâ-hô-hoa ,  in-ūi Iâ-hô-hoa sī hó ;  tio̍h chhiùⁿ-koa o-ló I ê miâ ,  in-ūi che sī chin biāu , 4 In-ūi Iâ-hô-hoa kéng Ngá-kok kui I ka-kī ,  Kéng Í-sek-lia̍t chòe ka-kī te̍k-pia̍t ê peh-sìⁿ , 5 Góa chai Iâ-hô-hoa chòe tōa ,  Iā chai lán ê Chú pôaⁿ-kè lóng-chóng ê sîn-bêng , 6 Iâ-hô-hoa tī thiⁿ-téng ,  tī tōe-chiūⁿ ,  tī hái-tiong ,  tī it-chhè ê chhim-ian ,  Lóng chhut-chāi I ê ì-sù lâi kiâⁿ , 7 I hō͘ hûn-bū tùi tōe-ke̍k chhèng-khí ;  Ūi-tio̍h hō͘ chhòng-chō sih-nà ,  Tùi I ê khò͘-pâng tiong tòa hong chhut-lâi , 8 I chiong Ai-ki̍p lâng kap cheng-siⁿ thâu-chiūⁿ-ê ,  Lóng kā in phah-sí , 9 Ai-ki̍p ah ,  I kiâⁿ sîn-jiah kî-sū tī lí ê tiong-kan ,  Tī Hoat-ló kap i ê chèng jîn-sîn , 10 I phah-iâⁿ chōe-chōe pang-kok ,  Koh thâi-sí tōa koân-lêng ê ông ; 11 Chiū-sī A-mô͘-lī ông Se-hông ,  Kap Pa-san ông Go̍k ,  Í-ki̍p Ka-lâm ta̍k-kok , 12 Chiong in ê tōe chòe gia̍p ,  Chiū-sī hō͘ I ê peh-sìⁿ Í-sek-lia̍t chòe gia̍p , 13 Iâ-hô-hoa ah ,  Lí ê miâ lâu kàu éng-oán ;  Iâ-hô-hoa ah ,  Lí thang kì-liām ê miâ lâu kàu bān-tāi , 14 In-ūi Iâ-hô-hoa beh kā I ê peh-sìⁿ sin-oan ;  Ūi-tio̍h I chiah ê lô͘-po̍k hê-sim tńg-ì , 15 Gōa-pang ê ngó͘-siōng sī gûn--ê kim--ê ,  Sī lâng ê chhiú só͘ chō--ê , 16 In ū chhùi ,  iā bōe kóng-ōe ;  Ū ba̍k-chiu ,  iā bōe khòaⁿ ; 17 In ū hī-khang ,  iā bōe thiaⁿ ;  Chhùi-lāi iā bô chhoán-khùi , 18 Chō-in--ê khò-in--ê ,  Lóng beh chhin-chhiūⁿ in , 19 Í-sek-lia̍t-ke ah ,  lín tio̍h o-ló Iâ-hô-hoa ;  A-lûn ê ke ah ,  lín tio̍h o-ló Iâ-hô-hoa ; 20 Lī-bī ê ke ah ,  lín tio̍h o-ló Iâ-hô-hoa ;  Kèng-ùi Iâ-hô-hoa ê lâng ah ,  lín tio̍h o-ló Iâ-hô-hoa , 21 Iâ-hô-hoa khiā-khí tī Iâ-lō͘-sat-léng ;  Goān I tùi Sek-an tit-tio̍h o-ló ,  Lín tio̍h o-ló Iâ-hô-hoa , 
