1 Tāi-pi̍t ê si , 1)	Góa ê sim-sîn ah ,  lí tio̍h o-ló Iâ-hô-hoa ;  Hoān-nā tī góa lāi-bīn--ê ,  ia̍h tio̍h o-ló I ê sèng-miâ , 2 Góa ê sim-sîn ah ,  lí tio̍h o-ló Iâ-hô-hoa ;  M̄-thang bōe-kì-tit I it-chhè ê un-hūi ; 3 I sià-bián lí lóng-chóng ê chōe ;  I-hó lí lóng-chóng ê pīⁿ ; 4 I kiù-sio̍k lí ê sìⁿ-miā thoat-lī sí-bô ;  Ēng jîn-ài kap chû-pi chòe lí ê bián-liû ; 5 Ēng hó-mi̍h chiok lí ê sim-goān ;  Hō͘ lí ho̍k-tò siàu-liân chhin-chhiūⁿ eng-chiáu , 6 Iâ-hô-hoa kiâⁿ kong-gī ,  Ūi-tio̍h it-chhè siū un-khut ê lâng sin-oan , 7 Ēng I ê tō-lō͘ chí-sī Mô͘-se ,  Ēng I ê kiâⁿ-chòe chí-sī Í-sek-lia̍t lâng , 8 Iâ-hô-hoa ū lîn-bín ,  ū un-tián ;  Bô khoài-khoài siū-khì ,  koh ū hong-sēng ê chû-ài , 9 I bô tn̂g-tn̂g chek-pī ,  Ia̍h bô éng-oán khǹg siū-khì , 10 I bô chiàu lán ê chōe-kòa khoán-thāi lán ,  Ia̍h bô chiàu lán ê chōe-ok pò-èng lán , 11 In-ūi thiⁿ lī-khui tōe hiah--nih koâiⁿ ,  I ê chû-ài tùi kèng-ùi I ê lâng ia̍h sī hiah--nih tōa , 12 Tang lī-khui sai ū jōa-hn̄g ,  I hō͘ lán ê chōe-kòa lī-khui lán ia̍h sī hiah hn̄g , 13 Lāu-pē cháiⁿ-iūⁿ lîn-bín i ê kiáⁿ-jî ,  Iâ-hô-hoa lîn-bín kèng-ùi I ê lâng ia̍h sī án-ni , 14 In-ūi I chai lán ê thé-chit ,  Siàu-liām lán sī thô͘-hún , 15 Lūn-kàu lâng ,  i ê ji̍t-chí chhin-chhiūⁿ chháu ,  I ê heng-ōng chhin-chhiūⁿ soaⁿ--nih ê hoe , 16 Keng-kè hong chi̍t-ē chhe ,  chiū bô--khì ;  I ê goân-ūi bōe koh jīn--tit , 17 Chóng-sī Iâ-hô-hoa ê chû-ài kui tī kèng-ùi I ê lâng ,  tùi éng-oán kàu éng-oán ;  I ê kong-gī iā kui tī kiáⁿ-kiáⁿ sun-sun ; 18 Chiū-sī hiah ê chun-siú I ê iok ,  Kì-liām I ê kà-sī lâi chun-thàn ê lâng , 19 Iâ-hô-hoa tī thiⁿ-téng siat-li̍p I ê pó-chō ,  I ê kok-koân koán-hat bān-hāng-ū , 20 Lín chiah ê ū tōa koân-lêng ê thiⁿ-sài ah ,  Thiaⁿ I ê siaⁿ ,  chiâⁿ I ê bēng-lēng ê ,  Lóng tio̍h o-ló Iâ-hô-hoa , 21 Lín chiah ê chòe I ê chèng kun-peng ,  chòe I ê chhe-sài ,  kiâⁿ I só͘ hoaⁿ-hí--ê ,  Lóng tio̍h o-ló Iâ-hô-hoa , 22 Lín it-chhè siū I chhòng-chō--ê ,  tī I só͘ koán-lí ê ta̍k-ūi ,  Lóng tio̍h o-ló Iâ-hô-hoa ,  Góa ê sim-sîn ah ,  lí tio̍h o-ló Iâ-hô-hoa , 
