1 A-sat ê si ;  kau hō͘ Ga̍k-koaⁿ ;  ēng Ka-te̍k ê tiāu , 1)	Siōng-tè sī goán ê khùi-la̍t ,  lín tio̍h tōa-siaⁿ o-ló I ;  Tio̍h chhut hoaⁿ-hí ê siaⁿ ,  o-ló Ngá-kok ê Siōng-tè , 2 Tio̍h chhiùⁿ si-koa ,  iô lin-long-kó͘ ;  Tôaⁿ hó-thiaⁿ ê khîm kap sek , 3 Tio̍h tī chhoe-it cha̍p-gō͘ ,  Goán choeh-kî ê ji̍t ,  pûn sàu-kak , 4 In-ūi che sī kā Í-sek-lia̍t tiāⁿ-tio̍h ê lu̍t-lē ,  Ngá-kok ê Siōng-tè ê lé-gî , 5 I khì kong-kek Ai-ki̍p tōe ê sî ,  Tī Iok-sek ê tiong-kan ,  li̍p chit-ê chòe kan-chèng ;  Tī-hia góa thiaⁿ-kìⁿ só͘ bōe hiáu-tit ê ōe , 6 Siōng-tè kóng ,  Góa hō͘ i ê keng-thâu thoat-lī tāng-tàⁿ ,  Hō͘ i ê chhiú pàng-lo̍h kheng-á , 7 Lí tī hoān-lān-tiong kiû-kiò ,  Góa bat kiù lí ;  Góa tī lûi ún-ba̍t ê só͘-chāi ìn lí ;  Góa tī Bí-lī-pa ê chúi-piⁿ chhì lí , 	[Sè-la̍h8 Góa ê peh-sìⁿ ah ,  lí tio̍h thiaⁿ ;  Góa beh tùi lí chòe kan-chèng ;  Í-sek-lia̍t ah ,  goān lí thiaⁿ-thàn Góa , 9 Tī lí ê tiong-kan m̄-thang ū pa̍t ê siōng-tè ,  Gōa-pang ê siōng-tè ,  lí ia̍h m̄-thang kūi-pài , 10 Góa sī Iâ-hô-hoa ,  lí ê Siōng-tè ,  Bat chhōa lí tùi Ai-ki̍p tōe chiūⁿ--lâi ;  Tio̍h tōa khui lí ê chhùi ,  Góa chiū chhiong-móa--i , 11 Chóng-sī Góa ê peh-sìⁿ m̄-thiaⁿ Góa ê siaⁿ ;  Í-sek-lia̍t choân-jiân m̄ chhiù-chhái Góa , 12 Góa chiū chhut-chāi in ,  chiàu in ê sim ê kò͘-chip ;  Hō͘ in chiàu in ka-kī ê kè-bô͘ khì kiâⁿ , 13 Goān Góa ê peh-sìⁿ khéng thiaⁿ Góa ;  Í-sek-lia̍t khéng kiâⁿ Góa ê lō͘ , 14 Góa chiū kín-kín chè-ap in ê kiû-siû ;  Oa̍t-tńg Góa ê chhiú ,  kong-kek in ê tùi-te̍k , 15 Oàn-hūn Iâ-hô-hoa ê lâng ,  beh lâi tâu-hâng I ,  Chóng-sī in ê sî-tāi beh kú-tn̂g tī-teh , 16 I ia̍h beh ēng hó ê be̍h hō͘ in chia̍h ;  Góa ēng tùi chio̍h-pôaⁿ chhut ê bi̍t ,  hō͘ in chia̍h pá , 
