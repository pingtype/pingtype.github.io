1 Khó-la̍h hō͘-è kà-sī ê si ,  koh sī ài-bō͘ ê koa ;  kau hō͘ Ga̍k-koaⁿ ;  tiāu ,  sī ēng "Pek-ha̍p-hoe" , 1)	Góa ê sim chhèng-chhut hó ê ōe ;  Góa kóng-khí góa ūi-tio̍h ông só͘ chòe--ê ;  Góa ê chi̍h sī bín-chia̍t ê lâng ê pit , 2 Lí pí sè-kan lâng khah hó-khòaⁿ ,  Tī lí ê chhùi móa-móa ū un-hūi ,  Só͘-í Siōng-tè sù-hok lí ,  ti̍t-kàu éng-oán , 3 Tōa koân-lêng--ê ah ,  lí tio̍h pē kiàm tī io--nih ,  Hián-chhut lí ê êng-kng kap ui-giâm , 4 Koh tī ui-giâm ê tiong-kan ,  ūi-tio̍h chin-lí ,  khiam-pi ,  kong-gī ,  Lí chē-chhia chìn-chêng khì ,  bô m̄ tek-sèng ;  Lí ê chiàⁿ-chhiú beh chòe thang kiaⁿ ê sū ,  hō͘ lí khòaⁿ , 5 Lí ê chìⁿ-bah chin lāi ,  Siā-tio̍h ông ê tùi-te̍k ê sim ,  Lia̍t-pang tó tī lí ê ē-bīn , 6 Siōng-tè ah ,  Lí ê pó-chō sī éng-éng oán-oán ê ,  Lí ê kok ê koân-pèng sī chèng-ti̍t ê koân-pèng , 7 Lí hoaⁿ-hí kong-gī ,  oàn-hūn put-hoat ,  Só͘-í Siōng-tè ,  lí ê Siōng-tè ,  ēng hoaⁿ-hí ê iû boah lí ,  Iâⁿ-kè lí chiah ê tâng-phōaⁿ , 8 Lí ê i-chiûⁿ lóng ū bu̍t-io̍h ,  tîm-hiuⁿ ,  jio̍k-kùi ê phang ;  Tùi chhiūⁿ-gê ê ông-kiong ,  ū si-hiân ê ga̍k-khì hō͘ lí hoaⁿ-hí , 9 Ū ông ê cha-bó͘-kiáⁿ tī lí chun-kùi hū-lú ê tiong-kan ;  Ông-hō͘ ēng Gô-hui ê kim chng-thāⁿ ,  khiā tī lí ê chiàⁿ-pêng , 10 Cha-bó͘-gín-á ah ,  lí tio̍h thiaⁿ ,  tio̍h khòaⁿ ,  tio̍h àⁿ hī-khang ;  M̄-thang kì-tit lí ê peh-sìⁿ ,  kap lí ê lāu-pē ê ke ; 11 Ông chiū beh him-bō͘ lí ê súi ;  In-ūi i sī lí ê chú ,  lí tio̍h pài i , 12 Chhui-lô ê peh-sìⁿ beh lâi sàng lé-mi̍h ,  Peh-sìⁿ tiong ê hó-gia̍h lâng beh tùi lí kiû un , 13 Ông ê cha-bó͘-kiáⁿ tī ông-kiong-lāi ,  ke̍k-kî êng-hôa ;  I ê i-ho̍k sī ēng kim-sòaⁿ siù--ê , 14 I beh chhēng siù-hoe ê i-ho̍k ,  siū chhōa kàu ông ê bīn-chêng ;  Chòe-phōaⁿ kun-sûi i ê chāi-sek-lú ia̍h beh siū chhōa kàu lí ê bīn-chêng ; 15 In beh hoaⁿ-hí khoài-lo̍k siū ín-chhōa ;  In beh chìn-ji̍p ông-kiong , 16 Lí ê kiáⁿ-sun beh sòa-chiap lí ê lia̍t-chó͘ ;  Lí beh siat-li̍p in tī choân-tōe chòe-ông , 17 Góa beh hō͘ lí ê miâ bān-tāi hō͘ lâng kì-liām ;  Só͘-í bān peh-sìⁿ beh éng-éng oán-oán kám-siā lí , 
