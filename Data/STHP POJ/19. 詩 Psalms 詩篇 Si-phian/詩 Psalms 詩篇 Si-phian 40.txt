1 Tāi-pi̍t ê si ,  kau hō͘ Ga̍k-koaⁿ , 1)	Góa bat thun-lún thèng-hāu Iâ-hô-hoa ;  I àⁿ-lo̍h ǹg góa ,  thiaⁿ góa ê kiû-kiò , 2 I tùi thang kiaⁿ ê hām-khiⁿ ,  tùi thô͘-bê tiong ,  khan góa khí-lâi ;  Hō͘ góa ê kha khiā tī chio̍h-pôaⁿ-téng ,  hō͘ góa ê kha-pō͘ chāi-ngó͘ , 3 I hō͘ góa ê chhùi chhiùⁿ sin ê koa ,  chiū-sī o-ló goán ê Siōng-tè--ê ;  Chōe-chōe lâng beh khòaⁿ-kìⁿ lâi kiaⁿ-ùi ,  Ia̍h beh óa-khò Iâ-hô-hoa , 4 To̍k-to̍k óa-khò Iâ-hô-hoa ,  bô chhap hiah ê kiau-ngō͘ ,  í-ki̍p phian-ǹg hu-ké ê lâng ,  Chit-hō lâng ū hok-khì , 5 Iâ-hô-hoa góa ê Siōng-tè ah ,  Lí só͘ kiâⁿ ê kî-sū ,  Í-ki̍p Lí tùi goán só͘ chûn ê liām-thâu chin-chōe ;  Bōe-ōe tùi Lí pâi-lia̍t ;  Góa nā beh thê-khí lâi kóng ,  Hit ê siàu-gia̍h sǹg-bōe-liáu , 6 Chè-sū kap lé-mi̍h Lí bô hoaⁿ-hí ;  Lí ū khui góa ê hī-khang ;  Sio-chè kap sio̍k-chōe-chè ,  Lí bô ài-ti̍h:7 Hit-sî góa kóng ,  Lí khòaⁿ ,  Góa lâi lah ;  Góa ê sū í-keng kì tī chheh--nih , 8 Góa ê Siōng-tè ah ,  Lí ê chí-ì góa hoaⁿ-hí thàn ;  Lí ê lu̍t-hoat tī góa ê sim-lāi , 9 Góa tī tōa chū-hōe ê tiong-kan ,  soan-thoân kong-gī ê hó siau-sit ;  Góa bô beh thêng-chí góa ê chhùi-tûn ;  Iâ-hô-hoa ah ,  che sī Lí só͘ chai ê , 10 Góa bē-bat chiong Lí ê kong-gī khàm-ba̍t tī góa ê sim-lāi ;  Góa í-keng pâi-lia̍t Lí ê sìn-si̍t ,  kap Lí ê kiù-un ,  Góa tùi tōa chū-hōe bē-bat ún-khǹg Lí ê chû-ài kap sêng-si̍t , 11 Iâ-hô-hoa ah ,  kiû Lí m̄-thang tùi góa thêng-chí Lí ê chû-pi ;  Goān Lí ê chû-ài kap sêng-si̍t siông-siông pó-hō͘ góa , 12 In-ūi ū bōe-sǹg-tit ê chai-ē ûi-khùn góa ;  Góa ê chōe-ok jip-tio̍h góa ,  hō͘ góa bōe-ōe kia̍h-ba̍k ;  Chiah ê chōe-ok pí góa ê thâu-mn̂g khah-chōe ;  góa ê sim sòa lī-khui góa , 13 Iâ-hô-hoa ah ,  kiû Lí hoaⁿ-hí chín-kiù góa ;  Iâ-hô-hoa ah ,  kiû Lí kín-kín pang-chān góa , 14 Goān hiah ê siàu-siūⁿ beh hāi góa sìⁿ-miā--ê chòe chi̍t-ē kiàn-siàu ,  làu-khùi ;  Goān hiah ê hoaⁿ-hí góa siū hām-hāi--ê ,  oa̍t-tò-tńg siū lêng-jio̍k , 15 Goān hiah ê tùi góa kóng ,  Ho͘h--chāi ,  Ho͘h--chāi ê ,  In-ūi kiàn-siàu lâi pāi-bô , 16 Goān it-chhè chhē Lí ê ,  in-ūi Lí lâi hoaⁿ-hí khoài-lo̍k ;  Goān hiah ê him-bō͘ Lí kiù-un--ê siông-siông kóng ,  Tio̍h chun Iâ-hô-hoa chòe tōa , 17 Chóng-sī góa sī khùn-khó͘ sòng-hiong--ê ,  Chú iáu-kú siàu-liām góa ;  Lí sī pang-chān góa--ê ,  chín-kiù góa--ê ;  Góa ê Siōng-tè ah ,  kiû Lí m̄-thang iân-chhiân , 
