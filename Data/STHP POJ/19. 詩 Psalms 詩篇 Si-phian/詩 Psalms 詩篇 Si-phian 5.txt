1 Tāi-pi̍t ê si ,  kau hō͘ Ga̍k-koaⁿ ;  ēng pûn ê ga̍k-khì , 1)	Iâ-hô-hoa ah ,  kiû Lí àⁿ hī-khang thiaⁿ góa ê ōe ,  Kàm-chhat góa ê sim-su , 2 Góa ê Ông ,  góa ê Siōng-tè ah ,  Kiû Lí àⁿ-lo̍h thiaⁿ góa kiû-kiò ê siaⁿ: In-ūi góa ǹg Lí kî-tó , 3 Iâ-hô-hoa ah ,  chá-khí-sî Lí ōe thiaⁿ góa ê siaⁿ ;  Chá-khí-sî góa beh tùi Lí pâi-lia̍t góa ê sim-ì ,  sòa beh liâu-bāng , 4 In-ūi Lí m̄-sī hoaⁿ-hí chōe-ok ê Siōng-tè ;  Pháiⁿ--ê bōe-tit-thang kap Lí tâng khiā-khí , 5 Kiau-ngō͘ ê lâng bōe-ōe khiā tī Lí ê bīn-chêng ;  Chòe-pháiⁿ ê lâng lóng sī Lí só͘ oàn-hūn , 6 Kóng pe̍h-chha̍t--ê ,  Lí beh bia̍t in ;  Ài thâi lâng kap kan-kúi--ê ,  lóng sī Iâ-hô-hoa só͘ iàm-ò͘ⁿ , 7 Lūn-kàu góa ,  góa beh pîn Lí hong-sēng ê chû-ài ji̍p Lí ê chhù ;  Góa beh chûn kèng-ùi Lí ê sim ,  ǹg Lí ê sèng-tiān lâi kèng-pài , 8 Iâ-hô-hoa ah ,  kiû Lí in-ūi góa ê tùi-te̍k ,  pîn Lí ê kong-gī chhōa góa ;  Hō͘ Lí ê lō͘ tī góa ê bīn-chêng chèng-ti̍t , 9 In-ūi in ê chhùi bô láu-si̍t ;  In ê sim ok-to̍k móa-móa ;  In ê nâ-âu sī khui-khui ê bōng ;  In ēng chi̍h thiám-mī lâng , 10 Siōng-tè ah ,  kiû Lí tēng in ê chōe ;  Hō͘ in tùi ka-kī ê kè-bô͘ poa̍h-tó ,  In ê chōe-kòa chin-chōe ,  goān Lí chiong in kóaⁿ-chhut ;  In-ūi in pōe-poān Lí , 11 Kìⁿ-nā óa-khò Lí--ê ,  goān in hoaⁿ-hí ;  Goān in éng-éng hoaⁿ-hí chhut-siaⁿ ;  in-ūi Lí pì-iū in ,  Koh goān hiah ê thiàⁿ-sioh Lí ê miâ ê lâng ,  lóng tiàm-tī Lí lâi hoaⁿ-hí , 12 In-ūi Lí beh sù-hok hō͘ gī-lâng ;  Iâ-hô-hoa ah ,  Lí beh ēng un-hūi ,  chhin-chhiūⁿ tîn-pâi ,  sì-bīn ûi--i , 
