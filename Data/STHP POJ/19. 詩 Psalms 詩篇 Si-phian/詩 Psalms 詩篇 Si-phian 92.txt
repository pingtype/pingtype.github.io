1 An-hioh-ji̍t ê si-koa , 1)	Chin-hó ah ,  kám-siā Iâ-hô-hoa ,  Chhiùⁿ-koa o-ló Lí Chì-koâiⁿ--ê ê miâ ; 2 Chá-khí-sî pò-iông Lí ê chû-ài ;  Ê-hng-sî pò-iông Lí ê sìn-si̍t , 3 Ēng cha̍p-tiâu-hiân ê ga̍k-khì kap sek ;  Ēng khîm tôaⁿ chong-giâm ê siaⁿ-im , 4 In-ūi Iâ-hô-hoa Lí ēng Lí ê só͘-kiâⁿ hō͘ góa hoaⁿ-hí ;  Góa beh in-ūi Lí ê chhiú só͘ chòe--ê lâi khoài-lo̍k , 5 Iâ-hô-hoa ,  Lí ê só͘-chòe cháiⁿ-iūⁿ hiah-tōa ;  Lí ê sim-su ke̍k-kî chhim , 6 Bû-ti ê lâng bōe hiáu-tit ,  Gû-chhún ê lâng ia̍h bōe bêng-pe̍k chit-ê , 7 Pháiⁿ-lâng hoat-siⁿ chhin-chhiūⁿ chháu ,  It-chhè chòe-pháiⁿ ê lâng bō͘-sēng ê sî ,  Chiàⁿ-sī in beh bia̍t-bô kàu éng-oán ; 8 Chóng-sī Iâ-hô-hoa Lí sī chì-koâiⁿ ,  ti̍t-kàu éng-oán , 9 Iâ-hô-hoa ah ,  Lí khòaⁿ ,  Lí ê tùi-te̍k ,  Lí khòaⁿ ,  Lí ê tùi-te̍k tek-khak bia̍t-bô ;  It-chhè chòe-pháiⁿ ê lâng ia̍h beh sì-sòaⁿ , 10 Chóng-sī Lí hō͘ góa ê kak kia̍h-koâiⁿ ,  chhin-chhiūⁿ iá-gû ê kak ;  Góa sī siū sin ê iû boah--ê , 11 Góa chhin-ba̍k khòaⁿ-kìⁿ góa ê tùi-te̍k tú-tio̍h pò-èng ;  Góa chhin-hī thiaⁿ-kìⁿ hiah ê khí-lâi kong-kek góa ê pháiⁿ-lâng siū hêng-hoa̍t , 12 Gī-lâng beh heng-ōng chhin-chhiūⁿ chó-chhiū ;  Beh tióng-tōa chhin-chhiūⁿ Lī-pa-lùn ê pek-hiuⁿ-chhiū , 13 Kìⁿ-nā chai tī Iâ-hô-hoa ê chhù--ê ,  Beh heng-ōng tī lán ê Siōng-tè ê īⁿ-lāi , 14 In nî-lāu ê sî iû-goân beh kiat ké-chí ;  In ê chiap móa-móa ,  sek chhiⁿ-chhùi ; 15 Thang hián-bêng Iâ-hô-hoa sī chèng-ti̍t--ê ,  I sī góa ê chio̍h-pôaⁿ ,  I lóng bô put-gī , 
