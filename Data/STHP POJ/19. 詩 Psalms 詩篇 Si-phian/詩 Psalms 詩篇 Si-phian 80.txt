1 A-sat ê si ;  kau hō͘ Ga̍k-koaⁿ ;  tiāu ,  ēng "Chòe kan-chèng ê pek-ha̍p-hoe" , 1)	Í-sek-lia̍t ê bo̍k-chiá ah ,  chhōa Iok-sek chhin-chhiūⁿ iûⁿ-kûn--ê ,  kiû Lí àⁿ hī-khang thiaⁿ ;  Chē tī ki-lō͘-peng ê téng-bīn--ê ,  kiû Lí hoat-chhut Lí ê kng , 2 Tī Í-hoat-liân ,  Piān-ngá-bín ,  Má-ná-se ê bīn-chêng ,  tián-chhut Lí ê koân-lêng ,  Lâi kiù goán , 3 Siōng-tè ah ,  hō͘ goán tò-tńg ;  Hō͘ Lí ê bīn hoat-chhut kng ,  goán chiū tit-tio̍h kiù , 4 Bān-kun ê Siōng-tè Iâ-hô-hoa ah ,  Lí ǹg Lí ê peh-sìⁿ ê kî-tó hoat-chhut siū-khì ,  beh jōa-kú ah?5 Lí ēng ba̍k-sái chòe chia̍h-mi̍h ,  hō͘ in chia̍h ;  Koh niû chōe-chōe ba̍k-sái hō͘ in lim , 6 Lí hō͘ keh-piah-kok in-ūi goán lâi saⁿ-chiⁿ ,  Goán ê tùi-te̍k saⁿ-kap teh chhiò , 7 Bān-kun ê Siōng-tè ah ,  hō͘ goán tò-tńg ,  Hō͘ Lí ê bīn hoat-chhut kng ,  goán chiū tit-tio̍h kiù , 8 Lí tùi Ai-ki̍p sóa chi̍t-châng phû-tô-chhiū ,  Kóaⁿ-chhut lia̍t-pang ,  lâi chai--i , 9 Lí tī i ê thâu-chêng piàⁿ-khang thó͘-tōe ;  I ê kun tèng chhim ,  chiū siⁿ-thòaⁿ móa-tōe , 10 I ê iáⁿ jia-ba̍t chiah ê soaⁿ ,  I ê ki chhin-chhiūⁿ chin-hó ê peh-hiuⁿ-chhiū , 11 Hoat-chhut i ê ki ,  chhun kàu tōa-hái ,  I ê tîn thòaⁿ kàu Tōa-hô , 12 Lí siáⁿ-sū thiah-húi i ê lî-pa ,  Chhut-chāi it-chhè kè-lō͘ ê lâng bán--i?13 Chhiū-nâ-lāi chhut-lâi ê soaⁿ-ti chau-that--i ,  Khòng-iá ê cháu-siù chia̍h--i , 14 Bān-kun ê Siōng-tè ah ,  kiû Lí tò-tńg ;  Tùi thiⁿ àⁿ-lo̍h khòaⁿ ,  chiàu-kò͘ chit châng phû-tô-chhiū , 15 Pó-hō͘ Lí chiàⁿ-chhiú só͘ chai--ê ,  Kap Lí ūi ka-kī só͘ kian-kò͘ ê ki , 16 I í-keng siū hé sio ,  siū to chhò ;  Ūi-tio̍h Lí ê bīn ê siū-khì ,  in chiū bia̍t-bô , 17 Goān Lí ê chhiú hōaⁿ tī Lí chiàⁿ-pêng ê lâng ,  Chiū-sī Lí ūi ka-kī só͘ kian-kò͘ ê jîn-chú , 18 Án-ni ,  goán chiū bô tò-thè lī-khui Lí ;  Kiû Lí hō͘ goán tit-tio̍h oa̍h ,  goán chiū beh kiû-kiò Lí ê miâ , 19 Bān-kun ê Siōng-tè Iâ-hô-hoa ah ,  hō͘ goán tò-tńg ;  Hō͘ Lí ê bīn hoat-chhut kng ,  goán chiū tit-tio̍h kiù , 
