1 Tāi-pi̍t kà-sī ê si ;  kau hō͘ Ga̍k-koaⁿ ;  ēng si-hiân ê ga̍k-khì ,  1)	Siōng-tè ah ,  kiû Lí àⁿ hī-khang thiaⁿ góa ê kî-tó ;  M̄-thang tiàm-ba̍t ,  m̄ thiaⁿ góa ê khún-kiû , 2 Kiû Lí àⁿ-lo̍h thiaⁿ góa ,  ìn góa ;  Góa pi-siong bô pêng-an ,  haiⁿ-haiⁿ-chhan ; 3 Lóng sī in-ūi tùi-te̍k ê siaⁿ ,  pháiⁿ-lâng ê chè-ap ;  In-ūi in chiong chōe-kòa chhia hō͘ góa ,  ēng siū-khì pek góa , 4 Góa ê sim tī góa lāi-bīn chin khó͘-thàng ;  Sí-bô ê kiaⁿ-hiâⁿ kàu tī góa , 5 Kiaⁿ-hiâⁿ ngia̍uh-ngia̍uh-chhoah kàu tī góa ,  Kiaⁿ-hiâⁿ im-ba̍t góa , 6 Góa chiū kóng ,  Goān góa tit-tio̍h si̍t ,  chhin-chhiūⁿ kap ,  Góa chiū pe--khì ,  tit-tio̍h an-jiân khiā-khí , 7 Góa beh pe--khì hn̄g-hn̄g ,  Hioh tī khòng-iá ,  [Sè-la̍h8 Góa beh kín-kín cháu kàu siám-pī ê só͘-chāi ,  Thoat-lī kông-hong pò-thâu , 9 Chú ah ,  kiû Lí thun-bia̍t in ,  pun-khui in ê chi̍h ;  In-ūi góa tī siâⁿ-lāi bat khòaⁿ-kìⁿ kiông-pō kap saⁿ-chiⁿ ê sū , 10 In mî-ji̍t kiâⁿ-se̍h tī siâⁿ-chhiûⁿ-téng ;  Tī siâⁿ-lāi ū hu-ké ok-to̍k , 11 Siâ-ok tī hit lāi-bīn ;  Ap-chè kan-chà bô lī-khui i ê ke-lō͘ , 12 In-ūi húi-pòng góa--ê ,  m̄-sī tùi-te̍k ;  Siat-sú sī ,  chiū iáu ōe lún--tit ;  Chū-ko kong-kek góa--ê ,  m̄-sī oàn-hūn góa ê lâng ;  Siat-sú sī ,  chiū ōe bih lâi siám i , 13 Bô phah-sǹg sī lí ,  to͘ sī góa pêng-pòe ê lâng ,  Góa ê tâng-phōaⁿ ,  góa ti-kí ê pêng-iú , 14 Lán pêng-sò͘ saⁿ-kap tâm-lūn chin chhin-bi̍t ,  Lán kap chèng-lâng saⁿ-kap kiâⁿ tī Siōng-tè ê chhù , 15 Goān sí-bô hut-jiân kàu tī in ,  Hō͘ in oa̍h-oa̍h lo̍h im-kan ;  In-ūi siâ-ok tī in khiā-khí ê só͘-chāi ,  tī in ê tiong-kan , 16 Lūn-kàu góa ,  góa beh kiû-kiò Siōng-tè ;  Iâ-hô-hoa beh kiù góa , 17 Ê-hng ,  chá-khí ,  ji̍t-tàu ,  góa beh ai-siong thó͘-khùi ;  I ia̍h beh thiaⁿ góa ê siaⁿ , 18 I kiù-sio̍k góa ê sìⁿ-miā ,  thoat-lī kong-kek góa ê lâng ;  hō͘ góa tit-tio̍h pêng-an ;  In-ūi hoán-tùi góa ê lâng chōe , 19 Tùi kó͘-chá siông-siông tī-teh ê Siōng-tè ,  Beh thiaⁿ-kìⁿ ,  ia̍h beh pò-èng in ; 	[Sè-la̍h Chiū-sī hiah ê bô kóe-pìⁿ ,  bô kèng-ùi Siōng-tè ê lâng , 20 I chhun-chhiú kong-kek kap i saⁿ-hô ê lâng ;  I í-keng pōe i ê iok , 21 I ê chhùi ku̍t-tia̍h ,  chhin-chhiūⁿ lin-iû ;  I ê sim khǹg kau-chiàn ;  I ê ōe jiû-loán ,  khah-iâⁿ ko-iû ,  Kî-si̍t sī chhut-siù ê to , 22 Tio̍h chiong lí ê tàⁿ ,  sià hō͘ Iâ-hô-hoa ;  I beh hû-chhî lí ,  I éng-éng bô hō͘ gī-lâng iô-choah , 23 Siōng-tè ah ,  Lí beh hō͘ in hām-lo̍h tī bia̍t-bô ê khiⁿ ;  Thâi-sí lâng kiâⁿ kan-chà ê ,  bōe oa̍h kàu tiong-liân ;  To̍k-to̍k góa beh óa-khò Lí , 
