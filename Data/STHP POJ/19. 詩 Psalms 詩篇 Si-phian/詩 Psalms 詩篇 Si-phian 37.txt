1 Tāi-pi̍t ê si , 1)	M̄-thang in-ūi chòe pháiⁿ ê lâng ,  sim-lāi put-pêng ;  Ia̍h m̄-thang oàn-tò͘ kiâⁿ put-gī ê lâng , 2 In-ūi in chhin-chhiūⁿ chháu khoài-khoài koah ;  Koh chhin-chhiūⁿ chhiⁿ-chhùi ê chhài lāu--khì , 3 Tio̍h óa-khò Iâ-hô-hoa lâi kiâⁿ hó ,  Tiàm tī chit ê thó͘-tōe ,  ēng sêng-si̍t chòe bí-niû , 4 Tio̍h lia̍h Iâ-hô-hoa chòe hoaⁿ-hí ,  I beh chiong lí ê sim só͘ kiû--ê hō͘ lí , 5 Tio̍h chiong lí ê tāi-chì kau-tài Iâ-hô-hoa ;  Koh óa-khò I ,  I beh hō͘ i chiâⁿ , 6 I beh hō͘ lí ê gī hoat-chhut chhin-chhiūⁿ kng ;  Lí ê phòaⁿ-toàn ,  chhin-chhiūⁿ tiong-tàu ê kng , 7 Tio̍h chēng-chēng tī Iâ-hô-hoa ê bīn-chêng ,  khoan-sim thèng-hāu I ;  M̄-thang in-ūi hit-hō sū-sū heng-thong-ê ,  Kap hit-hō pháiⁿ kè-bô͘ tit-tio̍h chiâⁿ--ê ,  lâi put-pêng , 8 Tio̍h soah siū-khì ,  lī-khui tōa siū-khì ;  M̄-thang put-pêng ,  kiaⁿ-liáu ōe chòe pháiⁿ , 9 In-ūi kiâⁿ-pháiⁿ ê lâng beh siū châu-bia̍t ;  To̍k-to̍k thèng-hāu Iâ-hô-hoa ê lâng ,  in beh sêng-chiap thó͘-tōe , 10 In-ūi koh tiap-á-kú ,  pháiⁿ-lâng beh bô--khì ;  Lí nā siông-sè chhâ i ê só͘-chāi ,  i ia̍h bô--khì ; 11 To̍k-to̍k khiam-pi ê lâng beh sêng-chiap thó͘-tōe ;  In-ūi pêng-an hong-sēng tōa-tîm hoaⁿ-hí , 12 Pháiⁿ-lâng siat kè-bô͘ beh hāi gī-lâng ,  Koh ǹg i kā chhùi-khí-kun , 13 Chú beh chhiò i ,  In-ūi khòaⁿ-kìⁿ i ê ji̍t-chí beh kàu , 14 Pháiⁿ-lâng pu̍ih-to khui-keng ,  beh táⁿ-tó khùn-khó͘ sòng-hiong ê lâng ;  Beh thâi-sí kiâⁿ-chòe chèng-ti̍t ê lâng , 15 In ê to beh chhì-ji̍p ka-kī ê sim ,  In ê keng beh siū at-chi̍h , 16 Gī-lâng só͘-ū-ê chió-chió ,  Iâⁿ-kè chōe-chōe pháiⁿ-lâng ê pù-ū , 17 In-ūi pháiⁿ-lâng ê chhiú beh siū at-chi̍h ;  To̍k-to̍k Iâ-hô-hoa hû-chhî gī ê lâng , 18 Iâ-hô-hoa chai oân-choân ê lâng ê sî-ji̍t ;  In ê sán-gia̍p beh éng-oán tī-teh , 19 In tī hoān-lān ê sî put-tì kiàn-siàu ;  Tī ki-hng ê ji̍t beh tit-tio̍h pá-chiok , 20 Chóng-sī pháiⁿ-lâng beh bia̍t-bô ,  Iâ-hô-hoa ê tùi-te̍k beh chhin-chhiūⁿ chháu-po͘ ê bō͘-sēng ;  In beh siau-bô chhin-chhiūⁿ hé-hun ê siau-bô , 21 Pháiⁿ-lâng kā lâng chioh ,  iā bô hêng ;  Nā-sī gī-lâng kiâⁿ lîn-bín ,  siá-si lâng , 22 Iâ-hô-hoa sù-hok ê lâng ,  in beh sêng-chiap thó͘-tōe ;  Hō͘ I chiù-chó͘ ê lâng beh siū bia̍t-bô , 23 Gī-lâng ê kha-pō͘ sī Iâ-hô-hoa só͘ an-tì ;  Koh I hoaⁿ-hí i ê lō͘ , 24 I sui-bóng poa̍h-tó ,  ia̍h bô kàu kui-sin siak--lo̍h-khì ;  In-ūi Iâ-hô-hoa ēng I ê chhiú hû i , 25 Góa chêng siàu-liân ,  taⁿ nî lāu ;  Chóng-sī bē-bat khòaⁿ-kìⁿ gī-lâng siū pàng-sak ,  Ia̍h i ê hō͘-è chòe khit-chia̍h , 26 I thong-ji̍t lîn-bín lâng ,  chioh lâng ,  I ê hō͘-è tit-tio̍h hok-khì , 27 Lí tio̍h lī-khui pháiⁿ ,  kiâⁿ hó ,  Chiah thang éng-oán khiā-khí , 28 In-ūi Iâ-hô-hoa hoaⁿ-hí kong-pêng ,  Bô pàng-sak I sèng ê peh-sìⁿ ;  In éng-oán siū pó-hō͘ ,  To̍k-to̍k pháiⁿ-lâng ê hō͘-è beh siū châu-bia̍t , 29 Gī-lâng beh sêng-chiap thó͘-tōe ,  Éng-oán tiàm tī-hia , 30 Gī-lâng ê chhùi kóng tì-hūi ,  I ê chi̍h tâm-lūn kong-pêng , 31 I ê Siōng-tè ê lu̍t-hoat tī i ê sim-lāi ;  I ê kha lóng bōe ta̍h-thu̍t , 32 Pháiⁿ-lâng thau-khòaⁿ gī-lâng ,  Siàu-siūⁿ thâi--i , 33 Iâ-hô-hoa bô pàng-sak i tī pháiⁿ lâng ê chhiú ;  Tng sím-phòaⁿ ê sî ,  ia̍h bô tēng i ê chōe , 34 Lí tio̍h thèng-hāu Iâ-hô-hoa chun-siú I ê tō-lō͘ ;  I chiū ko-seng lí ,  hō͘ lí sêng-chiap thó͘-tōe ;  Pháiⁿ-lâng siū châu-bia̍t ê sî ,  lí beh khòaⁿ-kìⁿ , 35 Góa bat khòaⁿ-kìⁿ pháiⁿ-lâng ū tōa sè-le̍k ,  Koh hoat-ta̍t chhin-chhiūⁿ ām ê chhiū tī i ê pún thó͘-tōe , 36 Ū lâng tùi hia keng-kè ,  khòaⁿ ah ,  i bô--khì lah ;  Góa ia̍h chhē i ,  chhē bōe tio̍h , 37 Lí tio̍h siông-sè khòaⁿ hit ê oân-choân ê lâng ,  khòaⁿ hit ê chèng-ti̍t ê lâng ,  In-ūi hô-pêng ê lâng ū hó ê kiat-kio̍k , 38 Lūn-kàu hoān-hoat ê lâng ,  beh chòe-chi̍t-ē bia̍t-bô ;  Pháiⁿ-lâng ê kiat-kio̍k beh siū châu-bia̍t , 39 Chóng-sī gī-lâng tit-tio̍h kiù ,  sī tùi Iâ-hô-hoa ;  Tng hoān-lān ê sî ,  I chòe in ê iâⁿ-chē , 40 Iâ-hô-hoa pang-chān in ,  chín-kiù in ;  I chín-kiù in thoat-lī pháiⁿ-lâng ,  lâi khan-kiù in ;  In-ūi in óa-khò I , 
