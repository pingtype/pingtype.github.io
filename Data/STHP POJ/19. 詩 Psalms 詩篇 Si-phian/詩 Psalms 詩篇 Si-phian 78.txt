1 A-sat kà-sī ê si , 1)	Góa ê peh-sìⁿ ah ,  lín tio̍h thiaⁿ góa ê kà-sī ,  Àⁿ hī-khang thiaⁿ góa ê chhùi ê ōe , 2 Góa beh khui-chhùi siat phì-jū ,  Góa beh kóng-chhut kó͘-chá ún-ba̍t ê ōe , 3 Chiū-sī goán só͘ thiaⁿ-kìⁿ ,  só͘ chai ê ;  Ia̍h sī goán ê chó͘-kong thoân hō͘ goán--ê , 4 Goán bô beh chiong chiah ê sū tùi in ê kiáⁿ-sun ún-môa ;  Beh chiong Iâ-hô-hoa ê miâ-siaⁿ kap I ê koân-lêng ,  í-ki̍p I só͘ kiâⁿ kî-biāu ê sū ,  Thoân hō͘ āu sè-tāi , 5 In-ūi I tī Ngá-kok li̍p kan-chèng ê ōe ,  tī Í-sek-lia̍t siat lu̍t-hoat ;  Sī I bēng-lēng lán ê chó͘-kong ê ,  thang thoân hō͘ in ê kiáⁿ-sun , 6 Hō͘ āu-tāi ,  chiū-sī tit-beh chhut-sì ê kiáⁿ-sun chai ;  In ia̍h beh khí-lâi thoân hō͘ in ê kiáⁿ-sun ; 7 Hō͘ in ê ǹg-bāng chāi-tī Siōng-tè ,  Bô bōe-kì-tit Choân-lêng--ê ê só͘ chòe ,  Sī beh chun-siú I ê kài-bēng , 8 Bián-tit chhin-chhiūⁿ in ê chó͘-kong ,  Sī ngī-sim pōe-ge̍k ê sè-tāi ,  Sī chûn-sim bô sì-chiàⁿ ê sè-tāi ,  In ǹg Siōng-tè ê sim bô kian-kò͘ , 9 Í-hoat-liân ê kiáⁿ-sun kia̍h ke-si kap keng-chìⁿ ,  Lîm-tīn ê ji̍t ,  oa̍t-tńg-sin thè-āu , 10 In bô chun-siú Siōng-tè ê iok ,  M̄-khéng chiàu I ê lu̍t-hoat lâi kiâⁿ , 11 Koh bōe-kì-tit I só͘-kiâⁿ-ê ,  Kap I só͘ hō͘ in khòaⁿ kî-biāu ê sū , 12 I tī Ai-ki̍p tōe ,  Só-an ê chhân ,  Tī in chó͘-kong ê ba̍k-chiu chêng ,  kiâⁿ kî-īⁿ ê sū , 13 I pun-khui hái ,  hō͘ in kè--khì ;  Koh hō͘ chúi khiā--khí-lâi ,  chhin-chhiūⁿ thô͘-tui , 14 I ji̍t--sî ēng hûn chhōa--in ,  Thong-mî ēng hé ê kng chhōa--in , 15 I tī khòng-iá hō͘ chio̍h-pôaⁿ li̍h-khui ,  Hō͘ in chōe-chōe chúi thang lim ,  chhin-chhiūⁿ tùi chhim-ian chhut , 16 I hō͘ chúi tùi chio̍h-pôaⁿ chhèng-chhut ,  Hō͘ chúi chhin-chhiūⁿ kang-hô lâu-lo̍h , 17 In iû-goân ta̍uh-ta̍uh tek-chōe I ;  Tī ta-sò ê tōe pōe-ge̍k Chì-koâiⁿ--ê , 18 In sim-lāi chhì Siōng-tè ,  Chiàu in ka-kī só͘-ài--ê kiû chia̍h-mi̍h , 19 In lām-sám gī-lūn Siōng-tè ,  kóng ,  Choân-lêng ê Chú tī khòng-iá kiám ōe pān-toh mah?20 I bat phah chio̍h-pôaⁿ hō͘ chúi chhèng-chhut ,  Kang-hô móa--chhut-lâi ;  I iā ōe siúⁿ-sù bí-niû mah? I iā ōe kā I ê peh-sìⁿ pī-pān bah mah?21 Só͘-í Iâ-hô-hoa thiaⁿ-kìⁿ chiū siū-khì ,  Chiū ū iām-hé sio Ngá-kok ê ke ,  Siū-khì hoat-khí tī Í-sek-lia̍t cho̍k , 22 In-ūi in m̄ sìn-ho̍k Siōng-tè ,  M̄ óa-khò I ê kiù-un , 23 Chóng-sī I chiū bēng-lēng tī téng-bīn ê kiong-chhong ,  Koh khui thiⁿ ê mn̂g ; 24 I kàng-lo̍h má-ná chhin-chhiūⁿ lo̍h hō͘ ,  hō͘ in chia̍h ;  Chiong thiⁿ ê bí-niû siúⁿ-sù in , 25 Lâng chia̍h tōa-koân-lêng--ê ê chia̍h-mi̍h ;  I siúⁿ-sù bí-niû hō͘ in pá-chiok , 26 I hō͘ tang-hong khí tī thiⁿ--nih ;  Ēng I ê koân-lêng chhōa lâm-hong lâi , 27 I kàng-lo̍h bah tī in tiong-kan ,  chōe chhin-chhiūⁿ thô͘-hún ,  Koh pe-chiáu chōe chhin-chhiūⁿ hái-soa , 28 Lo̍h tī in ê iâⁿ-tiong ,  Tī in khiā-khí ê só͘-chāi ê sì-ûi , 29 In chiū chia̍h kàu pá-pá ;  I chiàu in só͘-ài-ê hō͘ in , 30 In ê só͘-ài ,  iáu-bē pá-ià ,  In ê chia̍h-mi̍h iáu tī in ê chhùi-lāi ê sî , 31 Siōng-tè chiū tùi in hoat-khí siū-khì ,  Thâi-sí in tiong-kan ê hó-hàn lâng ,  Táⁿ-tó Í-sek-lia̍t ê siàu-liân lâng , 32 Sui-jiân án-ni ,  in iû-goân koh hoān-chōe ;  Bô in-ūi I kî-koài ê só͘-chòe lâi sìn I , 33 Só͘-í I hō͘ in khang-khang kè-ji̍t ;  Hō͘ in le̍k-nî kiaⁿ-hiâⁿ , 34 I thâi in ê sî ,  in chiah lâi kiû I ;  Chiū oa̍t-tò-tńg chhiat-chhiat kiû Siōng-tè , 35 In ia̍h tui-liām Siōng-tè sī in ê chio̍h-pôaⁿ ,  Chì-koâiⁿ ê Choân-lêng-ê sī sio̍k-hôe in--ê , 36 Chóng-sī in ēng chhùi thiám-mī I ,  Ēng chi̍h tùi I kóng pe̍h-chha̍t , 37 In-ūi in bô kian-sim ì-hiòng I ,  Bô chīn-tiong siú I ê iok , 38 Chóng-sī I ū lîn-bín ,  sià-bián in ê chōe-ok ,  bô bia̍t-bô in ;  Koh ta̍uh-ta̍uh siau I ê siū-khì ,  Bô it-chīn hoat-chhut I ê siū-khì , 39 I siūⁿ-tio̍h in put-kò sī hiat-khì ,  Sī chhe-kè--khì bô tò-tńg ê hong , 40 In tī khòng-iá pōe-ge̍k I ,  Tī pha-hng ê só͘-chāi ,  hō͘ I iu-būn ,  kàu hiah chōe pái ah!41 In chài-saⁿ chhì Siōng-tè ,  Tú-tak Í-sek-lia̍t ê Sèng--ê , 42 In bōe-kì-tit I ê koân-lêng ,  Kap sio̍k-hôe in thoat-lī tùi-te̍k ê ji̍t ; 43 I cháiⁿ-iūⁿ tī Ai-ki̍p hián-chhut I ê sîn-jiah ;  Tī Só-an chhân ,  hián-chhut kî-sū ; 44 Chiong in ê kang-hô pìⁿ-chòe huih ,  In ê káng ia̍h sī án-ni ,  tì-kàu lóng bōe lim--tit , 45 I hō͘ hô͘-sîn kui-tīn kàu in tiong-kan lâi cham in ;  Koh hō͘ chhân-kap-á lâi hāi in , 46 Chiong in ê thó͘-sán ,  kau hō͘ thâng-thōa ;  Chiong in lô-khó͘ lâi tit-tio̍h-ê kau hō͘ chháu-meh , 47 I lo̍h-pha̍uh ,  húi-hoāi in ê phû-tô-chhiū ,  Lo̍h-sng ,  húi-hoāi in ê sng-châi-chhiū , 48 Koh chiong in ê cheng-siⁿ kau hō͘ pha̍uh ,  Chiong in kui-kûn ê cheng-siⁿ kau hō͘ sih-nà , 49 I hoat-chhut I ê tōa siū-khì ,  Í-ki̍p siū-khì ,  thòng-hūn ,  khó͘-lān ,  Kui-tīn kàng chai-ē ê sù-chiá lóng kàu tī in , 50 I ūi-tio̍h ka-kī ê siū-khì pho͘-pîⁿ I ê lō͘ ;  Hō͘ in ê sìⁿ-miā bōe bián-tit sí ;  Chiong in ê oa̍h-miā kau hō͘ un-e̍k , 51 Tī Ai-ki̍p phah-sí it-chhè ê tōa-kiáⁿ ,  Tī Hâm ê pò͘-pîⁿ-tiong phah-sí in ê thâu-chiūⁿ-kiáⁿ , 52 Chóng-sī I chhōa-chhut ka-kī ê peh-sìⁿ ,  chhin-chhiūⁿ iûⁿ ;  Tī khòng-iá chhōa in chhin-chhiūⁿ iûⁿ-kûn , 53 I chhōa in an-ún ,  hō͘ in bô kiaⁿ-hiâⁿ ;  Hái chiū im-sí in ê tùi-te̍k , 54 I koh chhōa in kàu sèng-tōe ê kau-kài ;  Kàu I chiàⁿ-chhiú só͘ tit-tio̍h chit ê soaⁿ , 55 I tī in ê bīn-chêng kóaⁿ-chhut lia̍t-pang-lâng ;  Ēng soh-á chiong gōa-pang-lâng ê tōe niû hō͘ in chòe-gia̍p ;  Hō͘ Í-sek-lia̍t ê chi-phài khiā-khí in ê pò͘-pîⁿ , 56 In iû-goân chhì chì-koâiⁿ ê Siōng-tè ,  lâi pōe-ge̍k I ;  Bô siú I kan-chèng ê ōe , 57 Sit-sìn pōe-ge̍k ,  bô koh-iūⁿ in ê chó͘-kong ;  Piàn-khoán chhin-chhiūⁿ keng péng-lìn-tńg , 58 In-ūi in ēng in soaⁿ-thâu ê tôaⁿ ,  jiá-tio̍h I ê siū-khì ;  Ēng in tiau-khek ê ngó͘-siōng ,  hō͘ I thòng-hūn , 59 Siōng-tè thiaⁿ-kìⁿ chiū siū-khì ,  Tōa iàm-ò͘ⁿ Í-sek-lia̍t , 60 Sīm-chì khì-sak Sī-lô ê hōe-bō͘ ,  Chiū-sī I tī lâng ê tiong-kan só͘ tah ê pò͘-pîⁿ , 61 Koh chiong I ê khùi-la̍t ,  kau hō͘ lâng chhiúⁿ--khì ;  Chiong I ê êng-kng kau tī tùi-te̍k ê chhiú , 62 Ia̍h chiong I ê peh-sìⁿ kau hō͘ to-kiàm ,  Lâi siū-khì I ê ke-gia̍p , 63 In ê siàu-liân lâng hō͘ hé sio-bia̍t ,  In ê chāi-sek-lú bô tit-tio̍h lâng ê hō-hí , 64 Chè-si tó tī to-ē ,  Chiú-kóaⁿ-lâng ia̍h bô thî-khàu , 65 Hit-sî Chú chhin-chhiūⁿ khùn ê lâng cheng-sîn ;  Chhin-chhiūⁿ ióng-béng ê lâng ,  lim-chiú teh hoah , 66 I phah-thè I ê tùi-te̍k ;  Hō͘ in éng-éng siū lêng-jio̍k , 67 Koh I khì-sak Iok-sek ê pò͘-pîⁿ ,  Bô kéng-soán Í-hoat-liân ê chi-phài ; 68 Chóng-sī kéng Iû-tāi ê chi-phài ,  I só͘ ì-ài ê Sek-an soaⁿ , 69 Koh khí-chō I ê Sèng-só͘ ,  koâiⁿ chhin-chhiūⁿ thiⁿ ,  Koh chhin-chhiūⁿ I kiàn-li̍p éng-éng tī-teh ê tōe , 70 Koh kéng I ê lô͘-po̍k Tāi-pi̍t ,  Chhōa i tùi iûⁿ-tiâu lâi , 71 Hō͘ i bô koh tè hiah ê iûⁿ-bú ,  Beh hō͘ i iúⁿ-chhī I ê peh-sìⁿ Ngá-kok ,  kap I ê ke-gia̍p Í-sek-lia̍t , 72 I chiū chiàu i sim-lāi ê chèng-ti̍t iúⁿ-chhī in ;  Koh ēng i khiáu-biāu ê chhiú ín-chhōa in , 
