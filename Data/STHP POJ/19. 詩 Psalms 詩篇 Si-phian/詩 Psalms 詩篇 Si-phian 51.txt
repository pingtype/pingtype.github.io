1 Tāi-pi̍t kap Poa̍t-sī-pa tâng-pâng í-āu ,  sian-ti Ná-tan lâi kìⁿ i ,  i chòe chit ê si ;  kau hō͘ Ga̍k-koaⁿ , 1)	Siōng-tè ah ,  chiàu Lí ê chû-ài lîn-bín góa ;  Chiàu Lí hong-sēng ê chû-pi chhat-siau góa ê kè-sit ; 2 Chiong góa ê chōe-ok it-chīn sóe-tû ,  Ia̍h sóe-chheng góa ,  kàu bô chōe , 3 In-ūi góa ka-kī chai góa ê kè-sit ;  Góa ê chōe siông-siông tī góa ê bīn-chêng , 4 Góa só͘ hoān-tio̍h--ê ,  chiū-sī tek-chōe Lí nā-tiāⁿ ,  Tī Lí ê ba̍k-chiu-chêng kiâⁿ chit-hō pháiⁿ ;  Tì-kàu Lí kóng-ōe ê sî ,  hián-bêng chòe-gī ;  Phòaⁿ-toàn ê sî ,  hián-bêng kong-tō , 5 Góa sī tī chōe-ok-tiong siⁿ--ê ,  Tī chōe ê tiong-kan ,  góa ê lāu-bú hoâi-īn góa , 6 Lí só͘ ài--ê sī sim-lāi sêng-si̍t ;  Tī góa ê pak-lāi ,  Lí beh hō͘ góa tit-tio̍h tì-hūi , 7 Kiû Lí ēng giû-chhek-chháu sóe góa ,  góa chiū chheng-khì ;  Kiû Lí sóe góa ,  góa chiū pí seh khah-pe̍h , 8 Kiû Lí hō͘ góa tit-tio̍h thiaⁿ-kìⁿ hoaⁿ-hí khoài-lo̍k ê siaⁿ ;  Hō͘ Lí só͘ at-chi̍h ê kut thang hoaⁿ-hí , 9 Kiû Lí ng Lí ê bīn ,  bô khòaⁿ góa ê chōe ,  Chhat-siau góa it-chhè ê chōe-ok , 10 Siōng-tè ah ,  kiû Lí kā góa chhòng-chō chheng-khì ê sim ,  Hō͘ góa ê lāi-bīn ū ōaⁿ-sin chèng-ti̍t ê sîn , 11 M̄-thang kóaⁿ góa ,  hō͘ góa lī-khui Lí ê bīn ;  M̄-thang tùi góa siu-hôe Lí sèng ê sîn , 12 Kiû Lí hō͘ góa iû-goân tit-tio̍h Lí kiù-un ê khoài-lo̍k ;  Siúⁿ-sù góa ū chū-iû ê sîn ,  lâi hû-chhî góa , 13 Góa chiū chiong Lí ê tō-lō͘ chí-sī ū kè-sit ê lâng ;  Ū chōe ê lâng chiū beh kui-sūn Lí , 14 Siōng-tè ah ,  Lí sī kiù góa ê Siōng-tè ,  Kiû Lí kiù góa thoat-lī thâi-lâng ê chōe ;  Góa ê chi̍h beh tōa-siaⁿ gîm-si o-ló Lí ê gī , 15 Chú ah ,  kiû Lí khui góa ê chhùi-tûn ;  Góa ê chhùi chiū beh pò-iông Lí ê hó miâ-siaⁿ , 16 In-ūi Lí bô ài chè-mi̍h ;  nā ài ,  góa chiū beh hiàn ;  Sio-chè Lí ia̍h bô hoaⁿ-hí , 17 Siōng-tè só͘ ài ê chè ,  chiū-sī iu-siong ê sîn ;  Siōng-tè ah ,  iu-siong thòng-hóe ê sim ,  Lí bô beh khòaⁿ-khin i , 18 Kiû Lí chiàu Lí ê hó ì-sù ,  hó khoán-thāi Sek-an ;  Khí-chō Iâ-lō͘-sat-léng ê siâⁿ-chhiûⁿ , 19 Hit-sî Lí beh hoaⁿ-hí gī ê chè ,  kap sio-chè ,  í-ki̍p ka-nn̂g-chiah cheng-siⁿ ê sio-chè ;  Hit-sî lâng beh chiong kang ê gû hiàn tī Lí ê tôaⁿ , 
