1 Góa ê sim-sîn ah ,  lí tio̍h o-ló Iâ-hô-hoa ,  Iâ-hô-hoa góa ê Siōng-tè ah ,  Lí sī chì-tōa ;  Lí ēng chun-êng ui-giâm chòe-saⁿ lâi chhēng , 2 Lí chhēng kng-bêng chhin-chhiūⁿ gōa-saⁿ ;  Thí-khui thiⁿ chhin-chhiūⁿ tiùⁿ-pak , 3 I tī chúi-tiong an-tì I lâu-koh ê thong-îⁿ ,  Ēng hûn chòe I ê chhia ,  Ēng hong ê si̍t lâi kiâⁿ ; 4 Ēng hong chòe I ê sù-chiá ,  Ēng iām-hé chòe I ê chhe-ēng ; 5 Chiong tōe hē tī i ê tōe-ki téng ,  Hō͘ i éng-éng bô iô-choah , 6 Lí ēng chhim-ian chhin-chhiūⁿ i-chiûⁿ jia-khàm tōe-bīn ;  Chiah ê chúi im-kè soaⁿ-niá , 7 Lí chi̍t-ē hoah ,  chúi chiū kín-kín cháu ;  Lí ê lûi chi̍t-ē tân ,  chúi chiū kín-kín lâu ; 8 Chhèng kàu soaⁿ-thâu ,  lo̍h kàu soaⁿ-kok ,  Kui tī Lí kā in tiāⁿ-tio̍h ê só͘-chāi , 9 Lí tiāⁿ-tio̍h kài-hān hō͘ chúi bōe-ōe pôaⁿ-kè ,  Bô koh tò-tńg-lâi jia-khàm tōe-bīn , 10 Hō͘ chúi-chôaⁿ chhèng-chhut tī soaⁿ-kok ,  Lâu tī soaⁿ-tiong ; 11 Hō͘ soaⁿ--nih ê cháu-siù lóng ū thang lim ,  Iá-lû tit-tio̍h chí chhùi-ta , 12 Thiⁿ-tiong ê pe-chiáu hioh tī chúi-piⁿ ,  Háu tī chhiū-ki téng , 13 I tùi I ê lâu-koh-tiong koàn-ak soaⁿ-niá ,  Tùi Lí só͘ chòe ê hāu-kó tōe chiū chhiong-chiok , 14 I hō͘ chháu hoat-siⁿ ,  hō͘ cheng-siⁿ thang chia̍h ,  Iā ū chhài-soe chòe lâng ê lō͘-ēng ,  Hō͘ chia̍h-mi̍h tùi tōe--nih chhut , 15 Koh ū chiú hō͘ lâng ê sim hoaⁿ-hí ,  Ū iû lūn-te̍k lâng ê bīn ,  Ū chia̍h-mi̍h pó͘-ióng lâng ê sim-la̍t , 16 Iâ-hô-hoa ê chhiū lóng tit-tio̍h chhiong-chiok ê lūn-te̍k ;  Chiū-sī I só͘ chai Lī-pa-lùn ê pek-hiuⁿ-chhiū , 17 Pe-chiáu choh-siū tī hit lāi-bīn ;  Ho̍h khiā-khí tī siông-chhiū ê tiong-kan , 18 Koâiⁿ-soaⁿ sī hō͘ iá-soaⁿ-iûⁿ tiàm ,  Chio̍h-pôaⁿ sī sa-hoan siám-bih ê só͘-chāi , 19 I ēng ge̍h lâi tiāⁿ-tio̍h sî-choeh ;  Ji̍t-thâu iā chai thang lo̍h , 20 Lí hō͘ i àm ,  chiū chòe mî--sî ;  Hit-sî chhiū-nâ-lāi ê pah-siù chiū lóng pê--chhut-lâi , 21 Sai-á-thûn háu ,  beh jiàu mi̍h-chia̍h ,  Tùi Siōng-tè thó in ê chia̍h-mi̍h , 22 Ji̍t-thâu chi̍t-ē chhut ,  in chiū cháu--khì bih ,  Tó tī in ê tōng-lāi , 23 Lâng chhut-khì chòe-kang ,  Tio̍h-bôa kàu ê-hng-sî , 24 Iâ-hô-hoa ah ,  Lí só͘ chō--ê cháiⁿ-iūⁿ hiah chōe! Lóng sī Lí ēng tì-hūi chō-chiâⁿ--ê ;  Piàn-tōe móa-móa Lí ê pù-ū , 25 Hia ū hái ,  tōa koh khoah ,  Kî-tiong ū sǹg-bōe-liáu ê tōng-bu̍t ,  Tōa-sòe ê oa̍h-mi̍h lóng ū , 26 Tī-hia ū chûn teh kiâⁿ ;  Ū Lí só͘ chhòng-chō ê tōa-hî iû-lâi iû-khì , 27 Chiah-ê lóng teh thèng-hāu Lí ,  Thang chiàu-sî hō͘ in chia̍h-mi̍h , 28 Lí hō͘ in ,  in chiū khioh--khí-lâi ;  Lí thí-khui Lí ê chhiú ,  in tit-tio̍h hó-mi̍h kàu-pá , 29 Lí ng Lí ê bīn ,  in chiū khòa-lū ;  Lí chiong in ê khùi siu-hôe ,  in chiū sí-bô ,  Lâi kui tī thô͘-hún , 30 Lí hoat-chhut Lí ê sîn ,  in chiū siū chhòng-chō ;  Lí hō͘ tōe-bīn ōaⁿ chòe sin , 31 Goān Iâ-hô-hoa ê êng-kng éng-oán tī-teh ;  Goān Iâ-hô-hoa ūi-tio̍h I só͘-chō--ê lâi hoaⁿ-hí , 32 I khòaⁿ tōe ,  tōe chiū tín-tāng ;  I bong soaⁿ ,  soaⁿ chiū chhut-ian , 33 Góa beh chi̍t-sì-lâng ǹg Iâ-hô-hoa gîm-si ;  Góa iáu oa̍h ê sî beh ǹg góa ê Siōng-tè chhiùⁿ-koa o-ló , 34 Goān I lia̍h góa ê chēng-chēng-siūⁿ chòe ha̍h-ì ;  Góa beh in-ūi Iâ-hô-hoa hoaⁿ-hí , 35 Goān chōe-jîn tùi sè-chiūⁿ siau-bia̍t ,  Goān pháiⁿ-lâng lóng bô--khì ;  Góa ê sim-sîn ah ,  tio̍h o-ló Iâ-hô-hoa ;  Lín tio̍h o-ló Iâ-hô-hoa , 
