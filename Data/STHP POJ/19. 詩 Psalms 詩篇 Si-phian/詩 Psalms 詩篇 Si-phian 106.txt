1 Lín tio̍h o-ló Iâ-hô-hoa ,  Lín tio̍h kám-siā Iâ-hô-hoa ;  in-ūi I sī hó ;  I ê chû-ài éng-oán tī--teh , 2 Chī-chūi ōe kóng-khí Iâ-hô-hoa ê tōa koân-lêng? Chī-chūi ōe piáu-bêng I it-chhè ê miâ-siaⁿ?3 Kìⁿ-nā chun-siú kong-pêng ,  siông-siông kiâⁿ kong-gī--ê ;  Chit-hō lâng chiū ū hok-khì , 4 Iâ-hô-hoa ah ,  Lí ēng un-hūi Khoán-thāi Lí ê peh-sìⁿ ,  kiû Lí ia̍h ēng che kì-liām góa ;  Ēng Lí ê kiù-un lîm-kàu góa , 5 Hō͘ góa khòaⁿ-kìⁿ Lí kéng ê peh-sìⁿ ê hok-khì ,  Hoaⁿ-hí Lí ê kok ê khoài-lo̍k ,  Kap Lí ê sán-gia̍p saⁿ-kap êng-kng , 6 Goán kap goán ê chó͘-kong pîⁿ-pîⁿ hoān-chōe ,  Goán chok-gia̍t ,  kiâⁿ pháiⁿ , 7 Goán ê chó͘-kong tī Ai-ki̍p bô bêng-pe̍k Lí ê kî-sū ;  Bô kì-liām Lí hong-sēng ê chû-ài ;  Hoán-tńg tī hit ê hái ,  chiū-sī tī Âng-hái ,  kiâⁿ pōe-ge̍k , 8 Nā-sī I in-ūi ka-kī ê miâ chín-kiù in ,  Ūi-tio̍h beh hián-bêng I ê tōa koân-lêng , 9 Koh hoah Âng-hái ,  hái chiū ta ;  I chhōa in keng-kè chhim ê só͘-chāi ,  ná chhin-chhiūⁿ keng-kè khòng-iá , 10 I kiù in thoat-lī oàn-hūn in ê lâng ê chhiú ,  Tùi tùi-te̍k ê chhiú-tiong kiù-sio̍k in , 11 Chúi im-ba̍t in ê tùi-te̍k ;  In chiū bô lâu chi̍t-ê , 12 Hit-tia̍p in chiah sìn I ê ōe ;  Chhiùⁿ-koa o-ló I , 13 In khoài-khoài bōe-kì-tit I ê só͘-chòe ;  Bô thèng-hāu I ê chí-kàu ; 14 Hoán-tńg tī khòng-iá tōa khí tham-chia̍h ;  Tī pha-hng ê só͘-chāi chhì Siōng-tè , 15 I chiong in só͘ kiû--ê hō͘--in ,  Chóng-sī hō͘ in ê sîn-hûn soe-lám , 16 In koh tī iâⁿ-tiong oàn-tò͘ Mô͘-se ,  Kap Iâ-hô-hoa ê sèng ê A-lûn , 17 Tōe chiū khui ,  thun Tāi-tan ,  Iám-ba̍t A-pí-lân ê tóng , 18 Ū hé tī in ê tóng-tiong hoat-khí ,  Ū hé-iām sio-bia̍t hiah ê pháiⁿ-lâng , 19 In tī Hô-lia̍t chō gû-á ,  Phak-pài só͘ chù ê siōng , 20 Án-ni chiong in ê êng-kng ,  Ōaⁿ chòe chia̍h-chháu ê gû-á siōng , 21 Bōe-kì-tit kiù in ê Siōng-tè ,  Bat kiâⁿ tōa ê tāi-chì tī Ai-ki̍p--ê ; 22 Kiâⁿ kî-sū tī Hâm ê tōe ,  Kiâⁿ thang kiaⁿ ê sū tī Âng-hái , 23 Só͘-í I kóng beh bia̍t-bô in ,  Nā m̄-sī ū I só͘ kéng ê Mô͘-se ,  tng koat-lia̍t ê sî ,  khiā I ê bīn-chêng ,  Bán-hôe I ê siū-khì ,  kiaⁿ-liáu I bia̍t-bô in , 24 In koh khòaⁿ-khin hit ê hó ê tōe ,  M̄-sìn I ê ōe , 25 Tī in pò͘-pîⁿ-lāi hoat-chhut oàn-hūn ê ōe ,  M̄-thiaⁿ Iâ-hô-hoa ê siaⁿ , 26 Só͘-í I tùi in kia̍h-khí chhiú chiù-chōa ,  Beh hō͘ in sí tī khòng-iá , 27 Hō͘ in ê hō͘-è sí tī lia̍t-kok ê tiong-kan ,  Sì-sòaⁿ tī ta̍k só͘-chāi , 28 In koh kap Pa-le̍k-pí-jíⁿ liân-ha̍p ,  Chia̍h chè-hiàn sí--ê ê mi̍h , 29 In án-ni kiâⁿ ,  jiá I ê siū-khì ;  Chiū ū un-e̍k liû-hêng tī in tiong-kan , 30 Hit-sî Hui-nî-hap khí--lâi ,  kiâⁿ hêng-hoa̍t ;  Un-e̍k chiah soah , 31 Chit-ê chiū kā i sǹg-chòe gī ,  Sè-sè tāi-tāi ,  ti̍t kàu éng-oán , 32 In tī Bí-lī-pa ê chúi ,  koh hō͘ Iâ-hô-hoa siū-khì ,  Sīm-chì Mô͘-se ūi-tio̍h in ê iân-kò͘ iā siū khui-sún ; 33 Sī in-ūi in ngó͘-ge̍k I ê sîn ,  Tì-kàu Mô͘-se kóng-chhut sò-sèng ê ōe , 34 Iâ-hô-hoa hoan-hù in châu-bia̍t hiah ê peh-sìⁿ ;  In bô thiaⁿ-thàn , 35 Hoán-tńg kap gōa-pang lâng hūn-cha̍p ,  O̍h in ê só͘-chòe ; 36 Ho̍k-sāi in ê ngó͘-siōng ,  Che sī chiâⁿ-chòe hāi in ê oa̍h-tauh , 37 Chiong in ê kiáⁿ cha-bó͘-kiáⁿ chè-sū kúi-sîn , 38 Lâu bô-chōe ê lâng ê huih ,  chiū-sī in ê kiáⁿ cha-bó͘-kiáⁿ ê huih ,  chiong in chè-sū Ka-lâm ê ngó͘-siōng ;  Hit ê tōe chiū hō͘ huih phah lâ-sâm , 39 Án-ni in hō͘ ka-kī ê só͘-chòe phah lâ-sâm ,  Tī in ê só͘-kiâⁿ hoān-tio̍h îm-hēng , 40 Só͘-í Iâ-hô-hoa ê siū-khì tùi I ê peh-sìⁿ hoat-chhut ,  Iàm-ò͘ⁿ I ê sán-gia̍p , 41 Chiong in kau-tài gōa-pang lâng ê chhiú ;  Oàn-hūn in ê lâng chiū koán-hat in , 42 In ê tùi-te̍k iā ap-chè in ,  In chiū khut-ho̍k tī tùi-te̍k ê chhiú-ē , 43 I chōe-chōe pái chín-kiù in ;  Chóng-sī in tī in ê kè-bô͘-tiong pōe-ge̍k I ;  In-ūi ka-kī ê chōe-ok kàng-chòe pi-chiān , 44 Iáu-kú I thiaⁿ-kìⁿ in ai-kiò ê sî ,  chiū thé-thiap in ê gûi-kip ; 45 Ūi-tio̍h in lâi kì-liām I ê iok ,  Chiàu I hong-sēng ê chû-ài hôe-sim tńg-ì , 46 I iā hō͘ in tī lóng-chóng lia̍h in ê lâng ê bīn-chêng ,  Tit-tio̍h lîn-bín , 47 Iâ-hô-hoa goán ê Siōng-tè ah ,  kiû Lí chín-kiù goán ,  Tùi gōa-pang-tiong chū-chi̍p goán ;  Thang hō͘ goán chiok-siā Lí ê sèng-miâ ,  Lia̍h Lí ê siū o-ló chòe tāi-ia̍t , 48 Tio̍h o-ló Iâ-hô-hoa ,  Í-sek-lia̍t ê Siōng-tè ,  Tùi éng-oán kàu éng-oán ,  Goān chèng peh-sìⁿ lóng kóng ,  A-bēng ,  Lín tio̍h o-ló Iâ-hô-hoa , 
