1 Lín tio̍h kám-siā Iâ-hô-hoa ,  in-ūi I sī hó ,  In-ūi I ê chû-ài éng-éng tī-teh , 2 Iâ-hô-hoa só͘ kiù-sio̍k--ê tio̍h kóng che ōe ,  Chiū-sī I tùi tùi-te̍k chhiú-tiong só͘ kiù-sio̍k--ê ; 3 Tùi ta̍k-kok ,  tùi tang tùi sai ,  tùi lâm tùi pak ,  Só͘ chū-chi̍p--ê lóng tio̍h án-ni kóng , 4 In tī khòng-iá pha-hng ê lō͘ phiau-liû ,  Chhē bô siâⁿ thang khiā-khí , 5 Iā iau ,  iā chhùi-ta ,  In ê sim-sîn hūn--khì , 6 In chiū tī khó͘-lān-tiong ai-kiû Iâ-hô-hoa ;  I tùi in ê hoān-lān-tiong chín-kiù in , 7 Koh chhōa in kiâⁿ ti̍t ê lō͘ ,  Hō͘ in khì kàu thang khiā-khí ê siâⁿ , 8 Ūi-tio̍h Iâ-hô-hoa ê chû-ài kap I tùi sè-kan lâng só͘ kiâⁿ ê kî-sū ,  Goān lâng lóng o-ló I , 9 In-ūi I hō͘ pek-chhiat him-bō͘ ê sim tit-tio̍h ti-chiok ;  Hō͘ iau-gō ê sim tit-tio̍h hó-mi̍h kàu pá , 10 Hiah-ê chē tī o͘-àm sí-ìm-tiong ê lâng ,  Siū khùn-khó͘ kap thih-liān pé-pa̍k ê lâng ; 11 Sī in-ūi in pōe-ge̍k Siōng-tè ê ōe ,  Khòaⁿ-khin Chì-koâiⁿ--ê ê chí-ì , 12 Só͘-í I ēng lô-khó͘ kà-koai in ê sim ;  In poa̍h-tó ,  bô lâng hû-chō͘ , 13 In chiū tī khó͘-lān-tiong ai-kiû Iâ-hô-hoa ,  I tùi in ê hoān-lān-tiong khan-kiù in , 14 I tùi o͘-àm sí-ìm-tiong chhōa in chhut--lâi ,  Chhoah-tn̄g pa̍k in ê soh , 15 Ūi-tio̍h Iâ-hô-hoa ê chû-ài kap I tùi sè-kan lâng só͘ kiâⁿ ê kî-sū ,  Goān lâng lóng o-ló I , 16 In-ūi I phah-phòa tâng ê mn̂g ,  Chām-tn̄g thih ê mn̂g-kông , 17 Gōng-lâng in-ūi in ê kè-sit ,  Koh in-ūi in ê chōe-ok ,  siū khó͘-chhó͘ , 18 In ê sim iàm-ò͘ⁿ ta̍k-iūⁿ ê chia̍h-mi̍h ,  Chiū óa-kūn sí ê mn̂g , 19 In chiū tī khó͘-lān-tiong ai-kiû Iâ-hô-hoa ;  I tùi in ê hoān-lān-tiong khan-kiù in , 20 I chhut bēng-lēng i-hó in ,  Kiù in thoat-lī sí-bô , 21 Ūi-tio̍h Iâ-hô-hoa ê chû-ài ,  kap I tùi sè-kan lâng só͘ kiâⁿ ê kî-sū ,  Goān lâng lóng o-ló I , 22 Ia̍h goān in hiàn kám-siā ê chè ,  Chhut hoaⁿ-hí ê siaⁿ kóng-khí I ê só͘-chòe , 23 Chē-chûn kè-hái ,  Tī tōa-chúi-tiong keng-êng sū-gia̍p--ê , 24 In khòaⁿ-kìⁿ Iâ-hô-hoa ê só͘-chòe ,  Kap I tī chhim-ian só͘ kiâⁿ ê kî-sū ; 25 In-ūi I chi̍t-ē bēng-lēng ,  kông-hong chiū khí ;  Hái-tiong ê éng chiū giâ--khí-lâi ; 26 In chiūⁿ kàu kiong-chhong ,  lo̍h kàu hái-tóe ;  In in-ūi gûi-hiám ,  sîn-hûn chiū siau-sòaⁿ , 27 In tian-tian tó-tó ,  tang-tó sai-oai ,  chhin-chhiūⁿ chiú-chùi ê lâng ,  In ê tì-hūi bû-hoat khó-si , 28 In chiū tī khó͘-lān-tiong ai-kiû Iâ-hô-hoa ,  I tùi in ê hoān-lān-tiong chhōa in chhut--lâi , 29 I hō͘ kông-hong tiāⁿ ,  Hái-éng chiū pêng-chēng , 30 Hong tiāⁿ ,  éng chēng ,  in chiū hoaⁿ-hí ;  I chiū chhōa in kàu só͘ ài khì ê hái-kháu , 31 Ūi-tio̍h Iâ-hô-hoa ê chû-ài kap I tùi sè-kan-lâng só͘ kiâⁿ ê kî-sū ,  Goān lâng lóng o-ló I , 32 Goān in tī peh-sìⁿ ê hōe-tiong chun I chòe koâiⁿ ,  Tī tióng-ló ê chē-ūi o-ló I , 33 I hō͘ kang-hô pìⁿ-chòe khòng-iá ,  Hō͘ chúi-chôaⁿ pìⁿ-chòe ta-sò ê tōe , 34 I hō͘ pûi-tōe pìⁿ kiâm ê tōe ,  Lóng sī in-ūi khiā-khí tī-hia ê lâng ê chōe-ok , 35 I hō͘ khòng-iá pìⁿ-chòe thâm-khut ,  Hō͘ ta-tōe pìⁿ-chòe chúi-chôaⁿ , 36 I hō͘ iau-gō ê lâng tiàm tī-hia ,  Hō͘ in ōe khí-chō thang khiā-khí ê siâⁿ ; 37 Koh chèng-choh chhân-hn̂g ,  chai phû-tô ,  Tit-tio̍h só͘ chhut ê thó͘-sán , 38 I koh siúⁿ-sù hok-khì hō͘ in ,  hō͘ in siⁿ-thòaⁿ chōe-chōe ,  Ia̍h hō͘ in ê cheng-siⁿ bô kiám-chió , 39 In koh in-ūi pō-gio̍k ,  hoān-lān ,  iu-khó͘ ,  Chiū kiám-chió koh pi-kē , 40 I hō͘ kùi-cho̍k siū khòaⁿ-khin ,  Hō͘ in phiau-liû tī pha-hng bô lō͘ ê só͘-chāi , 41 Chóng-sī I kú-khí sòng-hiong lâng ,  hō͘ in thoat-lī khó͘-lān ,  Hō͘ i ê ka-cho̍k heng-ōng chhin-chhiūⁿ iûⁿ-kûn , 42 Chèng-ti̍t ê lâng beh khòaⁿ-kìⁿ lâi hoaⁿ-hí ;  It-chhè pháiⁿ-lâng ê chhùi beh that-ba̍t , 43 Kìⁿ-nā ū tì-hūi ê lâng beh koan-sim chiah ê tāi-chì ,  Ia̍h beh siàu-liām Iâ-hô-hoa ê chû-ài , 
