1 Tāi-pi̍t ê si ;  kau hō͘ Ga̍k-koaⁿ , 1)	Iâ-hô-hoa ah ,  góa óa-khò Lí ,  kiû Lí hō͘ góa éng-éng bô kiàn-siàu ;  Chiàu Lí ê kong-gī chín-kiù góa , 2 Kiû Lí àⁿ hī-khang thiaⁿ góa ,  kín-kín lâi kiù góa ;  Chòe góa kian-kò͘ ê chio̍h-pôaⁿ ,  chòe chín-kiù góa ê ōe-só͘ , 3 In-ūi Lí sī góa ê soaⁿ-giâm ,  góa ê soaⁿ-chē ,  Só͘-í kiû Lí in-ūi Lí ê miâ lâi ín-chhōa góa ,  chí-tiám góa , 4 Lâng àm-chīⁿ tiuⁿ lô-bāng beh bāng góa ,  kiû Lí kiù góa thoat-lī ;  In-ūi Lí sī góa ê ōe-só͘ , 5 Góa chiong góa ê lêng-hûn kau tī Lí ê chhiú ;  Iâ-hô-hoa chin-si̍t ê Siōng-tè ah ,  Lí ū kiù-sio̍k góa , 6 Góa oàn-hūn hiah ê sìn-hōng hu-ké ê lâng ;  To̍k-to̍k góa óa-khò Iâ-hô-hoa , 7 Góa in-ūi Lí ê chû-ài beh hoaⁿ-hí khoài-lo̍k ;  In-ūi Lí ū khòaⁿ-kìⁿ góa ê kan-khó͘ ,  Chai góa sim-sîn ê kan-lân , 8 Lí bē-bat chiong góa kau tī tùi-te̍k ê chhiú ;  Lí hō͘ góa ê kha khiā tī khui-khoah ê só͘-chāi , 9 Iâ-hô-hoa ah ,  góa tī hoān-lān tiong ,  kiû Lí lîn-bín góa ;  Góa ê ba̍k-chiu in-ūi iu-būn phah-pháiⁿ ,  Góa ê sim-sîn ,  góa ê sin-thé ,  ia̍h sī án-ni , 10 Góa ê sìⁿ-miā in-ūi iu-khó͘ lâi siau-bô ,  Góa ê nî-hè ūi-tio̍h thó͘-khùi ia̍h án-ni ;  Góa ê khùi-la̍t in-ūi góa ê chōe-ok lâi soe-lám ;  Góa ê kut-thâu ia̍h ko͘-tâ , 11 Góa in-ūi góa it-chhè ê tùi-te̍k chiâⁿ-chòe lêng-jio̍k ;  Tī góa ê chhù-piⁿ-tau koh-khah siong-tiōng ;  hiah ê bat góa ê lâng lóng kiaⁿ góa ;  Tī gōa-bīn khòaⁿ-kìⁿ góa ê lâng cháu-siám lī-khui góa , 12 Góa chhin-chhiūⁿ sí-lâng hō͘ lâng bōe kì-tit ,  bô lâng siàu-liām ;  Góa chhin-chhiūⁿ phòa-chhùi ê khì-kū , 13 In-ūi góa thiaⁿ-kìⁿ chōe-chōe lâng ê húi-pòng ,  Sì-ûi lóng sī kiaⁿ-hiâⁿ ;  In saⁿ-kap chham-siông kong-kek góa ê sî ,  Chiū kè-bô͘ beh hāi góa ê sìⁿ-miā , 14 Iâ-hô-hoa ah ,  góa iû-goân óa-khò Lí ;  Góa kóng ,  Lí sī góa ê Siōng-tè , 15 Góa ê cho-gū tī Lí ê chhiú ;  Kiû Lí kiù góa thoat-lī góa ê tùi-te̍k ê chhiú ,  í-ki̍p khún-pek góa ê lâng , 16 Kiû Lí hō͘ Lí ê bīn chiò-kng Lí ê lô͘-po̍k ;  Chiàu Lí ê chû-ài chín-kiù góa , 17 Iâ-hô-hoa ah ,  kiû Lí hō͘ góa bô kiàn-siàu ;  in-ūi góa ū kiû-kiò Lí ,  Kiû Lí hō͘ pháiⁿ-lâng kiàn-siàu ,  hō͘ in tī im-kan chēng chauh-chauh , 18 Goān Lí hō͘ hiah ê pe̍h-chha̍t ê chhùi piàn é-káu ;  Chiū-sī kiau-ngō͘ khòaⁿ-khin ,  lām-sám bú-bān gī-lâng--ê , 19 Kèng-ùi Lí ê lâng ,  Lí ūi-tio̍h in só͘ chek-chū ê un-hūi ,  Ūi-tio̍h óa-khò Lí ê lâng ,  tī sè-kan-lâng ê bīn-chêng ,  só͘ si-hêng ê un-hūi ,  cháiⁿ-iūⁿ hiah tōa!20 Lí beh chiong in khǹg tī Lí ê bīn-chêng ún-ba̍t ê só͘-chāi ;  bián-tì tú-tio̍h lâng ê kè-bô͘ ;  Lí beh àm-chīⁿ pó-siú in tī tiùⁿ-ûi-lāi ,  bián siū chhùi-chi̍h ê cheng-piān , 21 Iâ-hô-hoa sī eng-kai o-ló--ê ,  In-ūi I tī kian-kò͘ ê siâⁿ tùi góa si-chhut I kî-biāu ê chû-ài , 22 Lūn-kàu góa ,  góa bat tio̍h-kip kóng ,  Tùi Lí ê ba̍k-chiu-chêng ,  góa siū keh-tn̄g ;  Chóng-sī góa kiû-kiò Lí ê sî ,  Lí iû-goân thiaⁿ góa khún-kiû ê siaⁿ , 23 Iâ-hô-hoa sèng ê peh-sìⁿ ah ,  lín lóng tio̍h thiàⁿ I ;  Iâ-hô-hoa pó-siú sêng-si̍t ê lâng ,  Tāng-tāng pò-èng kiâⁿ kiau-ngō͘ ê lâng , 24 Kìⁿ-nā ǹg-bāng Iâ-hô-hoa ê lâng ,  Lín tio̍h chòng-táⁿ ,  lín ê sim tio̍h kian-kò͘ , 
