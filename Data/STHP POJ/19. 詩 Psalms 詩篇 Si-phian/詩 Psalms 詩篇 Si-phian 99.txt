1 Iâ-hô-hoa chòe ông ,  lia̍t-pang tio̍h ngia̍uh-ngia̍uh-chhoah ;  I chē tī ki-lō͘-peng ,  tōe tio̍h iô-tāng , 2 Iâ-hô-hoa tī Sek-an chòe tōa ;  I pôaⁿ-kè tī bān peh-sìⁿ ê téng-bīn , 3 In tio̍h o-ló Lí tōa koh thang kiaⁿ-ùi ê miâ ;  I sī chì-sèng , 4 Ông ū khùi-la̍t ,  hoaⁿ-hí kong-pêng ;  Lí hō͘ chèng-ti̍t kian-kò͘ ,  Tī Ngá-kok tiong kiâⁿ kong-pêng kap gī-lí , 5 Lín tio̍h chun-tiōng Iâ-hô-hoa lán ê Siōng-tè ,  Tī I kha-ta̍h-í ê thâu-chêng kūi-pài ;  I sī chì-sèng , 6 Tī I ê chè-si-tiong ,  ū Mô͘-se kap A-lûn ,  Tī kiû-kiò I ê miâ ê lâng ê tiong-kan ,  ū Sat-bó͘-jíⁿ ;  In kiû-kiò Iâ-hô-hoa ,  I chiū thiaⁿ in , 7 I tī hûn-thiāu ê tiong-kan tùi in kóng-ōe ;  In chun-siú I kan-chèng ê ōe ,  kap I só͘ siúⁿ-sù in ê lu̍t-hoat , 8 Iâ-hô-hoa goán ê Siōng-tè ah ,  Lí ū ìn--in ;  Lí sui-jiân chiàu in ê só͘-kiâⁿ pò-èng in ,  Iáu-kú Lí sī sià-bián in ê Siōng-tè , 9 Lín tio̍h chun-tiōng Iâ-hô-hoa lán ê Siōng-tè ,  Tī I ê sèng-soaⁿ kūi-pài ;  In-ūi lán ê Siōng-tè Iâ-hô-hoa sī chì-sèng , 
