1 A-sat ê si , 1)	Siōng-tè ah ,  gōa-pang-lâng chìn-ji̍p Lí ê sán-gia̍p ,  Phah lâ-sâm Lí ê sèng-tiān ,  Hō͘ Iâ-lō͘-sat-léng pìⁿ-chiâⁿ thô͘-tui , 2 In chiong Lí ê lô͘-po̍k ê sin-si ,  kau hō͘ khong-tiong ê pe-chiáu ,  chòe chia̍h-mi̍h ;  Chiong Lí sèng ê peh-sìⁿ ê bah ,  kau hō͘ tōe-chiūⁿ ê iá-siù , 3 Tī Iâ-lō͘-sat-léng chiu-ûi ,  lâu in ê huih chhin-chhiūⁿ chúi ;  Ia̍h bô lâng bâi-chòng i , 4 Goán hō͘ goán keh-piah kok só͘ lêng-jio̍k ,  Hō͘ goán sì-ûi ê lâng léng-chhiò ki-chhì , 5 Iâ-hô-hoa ah ,  Lí ê siū-khì beh jōa-kú ,  kàu éng-oán mah? Lí ê siū-khì beh chhin-chhiūⁿ hé to̍h mah?6 Goān Lí chiong Lí ê siū-khì piàⁿ-lo̍h tī hiah ê m̄-bat Lí ê gōa-pang ,  Í-ki̍p hiah-ê bô kiû-kiò Lí ê miâ ê lia̍t-kok , 7 In-ūi in thun-chia̍h Ngá-kok ,  Hō͘ i khiā-khí ê só͘-chāi pha-hng , 8 Kiû Lí m̄-thang kì-tit goán ê chó͘-kong ê chōe ,  lâi tùi goán thó ;  Goān Lí ê chû-pi kín-kín lîm-kàu goán ;  In-ūi goán lo̍h kàu ke̍k pi-bî ê tōe-ūi , 9 Kiù goán ê Siōng-tè ah ,  kiû Lí in-ūi Lí ê miâ ê êng-kng pang-chān goán ;  In-ūi Lí ê miâ ê iân-kò͘ kiù goán ,  sià-bián goán ê chōe , 10 Siáⁿ-sū tì-kàu gōa-pang lâng kóng ,  In ê Siōng-tè tī toh-lo̍h? Goān Lí sin Lí ê lô͘-po̍k lâu-huih ê oan ,  hō͘ gōa-pang lâng chai ,  Hō͘ goán chhin-ba̍k khòaⁿ-kìⁿ , 11 Goān siû-hoān ê thó͘-khùi thàu-kàu Lí ê bīn-chêng ;  Goān Lí ,  chiàu Lí ê tōa koân-lêng ,  pó-chûn hiah ê gí-tiāⁿ tio̍h-sí ê lâng , 12 Chú ah ,  goān Lí chiong goán keh-piah kok só͘ lêng-jio̍k Lí ê lêng-jio̍k ,  Ke-thiⁿ chhit-pē ,  kui tī in ê sin-chiūⁿ , 13 Án-ni goán chòe Lí ê peh-sìⁿ ,  Lí ê chháu-tiûⁿ ê iûⁿ-ê ,  Beh kám-siā Lí kàu éng-oán ;  Beh o-ló Lí ê miâ kàu bān sè-tāi , 
