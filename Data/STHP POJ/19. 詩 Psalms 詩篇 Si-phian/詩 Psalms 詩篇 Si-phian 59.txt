1 Sò-lô chhe lâng khì bâi-ho̍k Tāi-pi̍t ê chhù ,  beh thâi--i ;  hit-sî Tāi-pi̍t chòe chit ê kim ê si ;  kau hō͘ Ga̍k-koaⁿ ;  tiāu ,  ēng "Bo̍h-tit húi-hoāi" , 1)	Góa ê Siōng-tè ah ,  kiû Lí kiù góa thoat-lī góa ê tùi-te̍k ;  An-tì góa tī koâiⁿ ê só͘-chāi ,  tit-tio̍h thoat-lī hiah-ê khí-lâi kong-kek góa ê lâng , 2 Kiû Lí kiù góa thoat-lī chòe-pháiⁿ ê lâng ,  Koh kiù góa thoat-lī ài thâi-sí lâng ê lâng , 3 In-ūi in bâi-ho̍k beh hāi góa ê sìⁿ-miā ;  Ū béng-lâng chū-chi̍p lâi kong-kek góa ;  Iâ-hô-hoa ah ,  che m̄-sī in-ūi góa ê kè-sit ,  ia̍h m̄-sī in-ūi góa ê chōe-kòa , 4 Góa sui-jiân bô kè-sit ,  in cháu lâi ,  pī-pān beh hāi góa ;  Kiû Lí cheng-sîn khí-lâi pang-chān góa ,  lâi kàm-chhat , 5 Bān-kun ê Siōng-tè Iâ-hô-hoa ,  chiū-sī Í-sek-lia̍t ê Siōng-tè ah ,  Kiû Lí khí--lâi ,  pān-lí bān-kok ;  m̄-thang lîn-bín kìⁿ-nā kiâⁿ kan-chà ê pháiⁿ-lâng , 	[Sè-la̍h6 In ê-hng-sî tò--lâi ,  âu-kiò chhin-chhiūⁿ káu ;  Tī siâⁿ--nih sì-kòe kiâⁿ , 7 In ê chhùi thò͘-chhut pháiⁿ-ōe ,  Chhùi-tûn ū to ,  In-ūi in kóng ,  Chī-chūi thiaⁿ-kìⁿ?8 Nā-sī Lí Iâ-hô-hoa beh chhiò in ,  Lí beh chhìn-chhiò lia̍t-pang , 9 Góa ê khùi-la̍t ah ,  góa beh ǹg-bāng Lí ;  In-ūi Siōng-tè sī góa ê koâiⁿ-tâi , 10 Góa ê Siōng-tè beh ēng chû-ài ngiâ-chih góa ;  Siōng-tè beh hō͘ góa khòaⁿ-kìⁿ góa ê tùi-te̍k siū pò-èng , 11 Bo̍h-tit châu-bia̍t in ,  kiaⁿ-kìⁿ góa ê peh-sìⁿ bōe-kì-tit ;  Chú ah ,  goán ê tîn-pâi ah ,  Kiû Lí ēng Lí ê khùi-la̍t ,  hō͘ in sì-sòaⁿ ,  koh kàng-kē , 12 In-ūi in chhùi ê chōe-kòa kap chhùi-tûn ê ōe ,  Í-ki̍p in só͘ kóng ê chiù-mē kap pe̍h-chha̍t ,  Goān in tī kiau-ngō͘ ê tiong-kan siū lia̍h-tio̍h , 13 Kiû Lí siū-khì châu-bia̍t in ,  châu-bia̍t in ,  kàu lóng bô--khì ;  Hō͘ in chai Siōng-tè tī Ngá-kok ê tiong-kan chiáng-koân ,  Kàu tī tōe-ke̍k , 	[Sè-la̍h14 In ê-hng-sî tò--lâi ,  âu-kiò chhin-chhiūⁿ káu ;  Tī siâⁿ--nih sì-kòe kiâⁿ , 15 In beh cháu-lâi cháu-khì chhē chia̍h-mi̍h ;  Nā bô tit-tio̍h pá ,  chiū thong-mî thèng-hāu , 16 Nā-sī góa beh chhiùⁿ-koa o-ló Lí ê khùi-la̍t ,  Chá-khí-sî beh tōa-siaⁿ o-ló Lí ê chû-ài ;  In-ūi Lí bat chòe góa ê koâiⁿ-tâi ,  Tī hoān-lān ê ji̍t ,  chòe góa tô-siám ê só͘-chāi , 17 Góa ê khùi-la̍t ah ,  góa beh chhiùⁿ-koa o-ló Lí ;  In-ūi Siōng-tè sī góa ê koâiⁿ-tâi ,  sī góa chû-ài ê Siōng-tè , 
