1 Iâ-hô-hoa ah ,  góa óa-khò Lí ,  Kiû Lí hō͘ góa éng-éng bô kiàn-siàu , 2 Chiàu Lí ê kong-gī chín-kiù góa ,  hō͘ góa thoat-lī ;  Àⁿ hī-khang thiaⁿ góa ,  lâi kiù góa , 3 Kiû Lí chòe góa thang khiā-khí ê chio̍h-pôaⁿ ,  hō͘ góa siông-siông khì tiàm hia ;  Lí í-keng bēng-lēng beh kiù góa ,  In-ūi Lí sī góa ê soaⁿ-giâm ,  góa ê soaⁿ-chē , 4 Góa ê Siōng-tè ah ,  kiû Lí kiù góa thoat-lī pháiⁿ-lâng ê chhiú ,  Thoat-lī put-gī kap chân-jím ê lâng ê chhiú-thâu , 5 In-ūi Chú Iâ-hô-hoa ,  Lí sī góa só͘ ǹg-bāng-ê ;  Tùi góa siàu-liân ê sî Lí sī góa só͘ óa-khò-ê , 6 Góa tùi thai--nih hō͘ Lí hû-chhî ,  Hō͘ góa chhut lāu-bú ê pak-tó͘ ê ,  sī Lí ;  Góa beh siông-siông o-ló Lí , 7 Chōe-chōe lâng lia̍h góa chòe kî-koài ;  Chóng-sī Lí sī góa kian-kò͘ tô-siám ê só͘-chāi , 8 Góa móa-chhùi beh o-ló Lí ,  Thong-ji̍t beh êng-kng Lí , 9 Góa nî-lāu ê sî ,  kiû Lí m̄-thang pàng-sak góa ;  Góa khùi-la̍t soe-lám ê sî ,  kiû Lí m̄-thang lī-khui góa , 10 In-ūi góa ê tùi-te̍k gī-lūn góa ;  Hiah-ê tng-tán beh hāi góa ê sìⁿ-miā--ê saⁿ-kap chham-siông , 11 Kóng ,  Siōng-tè í-keng pàng-sak i ;  Taⁿ tio̍h tui-kóaⁿ i ,  lia̍h i ;  in-ūi bô kiù i ê , 12 Siōng-tè ah ,  kiû Lí m̄-thang lī-khui góa hn̄g-hn̄g ;  Góa ê Siōng-tè ah ,  kiû Lí kín-kín lâi pang-chān góa , 13 Goān hiah-ê chòe góa sìⁿ-miā ê tùi-te̍k ê ,  siū kiàn-siàu bia̍t-bô ;  Goān hiah ê kè-bô͘ hāi góa ê ,  siū lêng-jio̍k làu-khùi , 14 Chóng-sī góa beh siông-siông ǹg-bāng ,  Góa beh ná-kú ná o-ló Lí , 15 Lí ê kong-gī ,  í-ki̍p Lí ê chín-kiù sǹg-bōe-liáu ,  Góa ê chhùi thong-ji̍t beh kóng-khí , 16 Góa beh lâi kóng Chú Iâ-hô-hoa tōa koân-lêng ê sū ;  Góa toaⁿ-toaⁿ beh kóng-khí Lí ê gī , 17 Siōng-tè ah ,  tùi góa siàu-liân ê sî Lí ū kà-sī góa ;  Kàu hiān-kim góa bat pò-iông Lí kî-biāu ê só͘-chòe , 18 Siōng-tè ah ,  góa kàu nî-lāu ;  thâu-mn̂g-pe̍h ê sî ,  kiû Lí m̄-thang pàng-sak góa ;  Thèng-hāu góa chiong Lí ê khùi-la̍t chí-sī ē-tāi ,  Chiong Lí ê tōa koân-lêng chí-sī it-chhè chiong-lâi ê lâng , 19 Siōng-tè ah ,  Lí ê gī chin koâiⁿ ;  Siōng-tè ah ,  Lí bat kiâⁿ tōa ê sū ;  Chī-chūi ōe chhin-chhiūⁿ Lí?20 Lí sī hō͘ goán le̍k-kè chōe-chōe tōa hoān-lān ê ;  Lí beh hō͘ goán koh-chài oa̍h ;  Iā beh kiù goán tùi tōe ê chhim-ian khí-lâi , 21 Kiû Lí hō͘ góa ná koâiⁿ-tōa ,  Koh tò-tńg an-ùi góa , 22 Góa ê Siōng-tè ah ,  góa beh tôaⁿ-sek o-ló Lí ,  O-ló Lí ê chin-si̍t ;  Í-sek-lia̍t ê Sèng-ê ah ,  Góa beh tôaⁿ-khîm o-ló Lí , 23 Góa chhiùⁿ-koa o-ló Lí ê sî ,  Góa ê chhùi-tûn ,  í-ki̍p Lí só͘ kiù-sio̍k góa ê lêng-hûn ,  beh hoaⁿ-hí chhut-siaⁿ , 24 Koh góa ê chi̍h kui-ji̍t beh káng-lūn Lí ê gī ,  In-ūi hiah ê kè-bô͘ hāi góa ê lâng í-keng kiàn-siàu siū lêng-jio̍k , 
