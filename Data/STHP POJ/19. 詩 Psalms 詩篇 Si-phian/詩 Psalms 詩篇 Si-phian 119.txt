1 Só͘ kiâⁿ oân-choân ,  chun-thàn Iâ-hô-hoa lu̍t-hoat ê ,  Chit-hō lâng ū hok-khì , 2 Chun-siú I kan-chèng ê ōe ,  Choan-sim chhē I--ê ,  chit-hō lâng ū hok-khì , 3 In bô chòe put-gī ê sū ;  In chun-thàn I ê tō-lō͘ , 4 Lí bat chiong Lí kà-sī ê ōe hoan-hù goán ;  Sī ài goán un-khûn chun-siú , 5 Goān góa ê chhu-hiòng tiāⁿ-tio̍h ,  Lâi siú Lí ê lu̍t-lē , 6 Góa tùi-tiōng Lí it-chhè ê kài-bēng ,  Chiū put-tì kiàn-siàu , 7 Góa ha̍k-si̍p Lí kong-gī ê phòaⁿ-toàn ,  Chiū beh ēng chèng-ti̍t ê sim kám-siā Lí , 8 Góa beh siú Lí ê lu̍t-lē ;  Kiû Lí m̄-thang it-chīn pàng-sak góa , 9 Siàu-liân lâng tio̍h ēng sím-mi̍h lâi chheng-khì i ê só͘-kiâⁿ? Sī tio̍h chiàu Lí ê ōe lâi sòe-jī kiâⁿ , 10 Góa choan-sim chhē Lí ;  Kiû Lí m̄-thang hō͘ góa bê-lō͘ lī-khui Lí ê kài-bēng , 11 Góa chiong Lí ê giân-gú khǹg tī góa ê sim-lāi ,  Bián-tit góa tek-chōe Lí , 12 Iâ-hô-hoa ah ,  Lí sī eng-kai siū o-ló--ê ;  Kiû Lí chiong Lí ê lu̍t-lē kà-sī góa , 13 Lí só͘ kóng it-chhè ê phòaⁿ-sû ,  Góa ēng chhùi-tûn pò-iông--i , 14 Góa hoaⁿ-hí Lí kan-chèng ê lō͘ ,  Chhin-chhiūⁿ hoaⁿ-hí it-chhè ê châi-bu̍t , 15 Góa beh chēng-chēng siūⁿ Lí kà-sī ê ōe ,  Ia̍h beh chù-tiōng Lí ê tō-lō͘ , 16 Góa beh tī Lí ê lu̍t-lē-tiong ka-kī khoài-lo̍k ,  Góa bô bōe-kì-tit Lí ê ōe , 17 Kiû Lí ēng tōa-un khoán-thāi Lí ê lô͘-po̍k ,  hō͘ góa tit-tio̍h oa̍h ;  Góa chiū beh siú Lí ê ōe , 18 Kiû Lí khui góa ê ba̍k-chiu ,  Hō͘ góa khòaⁿ-chhut Lí lu̍t-hoat-tiong ê kî-biāu , 19 Góa tī tōe-chiūⁿ sī chòe kià-kha--ê ;  Kiû Lí m̄-thang tùi góa ún-ba̍t Lí ê kài-bēng , 20 Góa ê sim piak-li̍h ,  In-ūi sî-siông chhiat-chhiat him-bō͘ Lí ê phòaⁿ-sû , 21 Lí chek-pī kiau-ngō͘ siū chiù-chó͘ ê lâng ,  Chiū-sī bê-lō͘ lī-khui Lí ê kài-bēng ê lâng , 22 Kiû Lí kā góa tû--khì lêng-jio̍k kap khòaⁿ-khin ,  In-ūi góa siú Lí kan-chèng ê ōe , 23 Kùi-cho̍k chē-teh ,  lām-sám gī-lūn góa ;  Nā-sī Lí ê lô͘-po̍k chēng-chēng siūⁿ Lí ê lu̍t-lē , 24 Lí kan-chèng ê ōe sī góa só͘ hoaⁿ-hí--ê ,  Sī góa ê bô͘-sū , 25 Góa ê sìⁿ-miā kha̍h-tiâu tī thô͘-hún ,  Kiû Lí ,  chiàu Lí ê ōe ,  chín-kiù góa oa̍h , 26 Góa kóng-khí góa só͘ kiâⁿ ê lō͘ ,  Lí ìn góa ;  Kiû Lí chiong Lí ê lu̍t-lē kà-sī góa , 27 Kiû Lí hō͘ góa bêng-pe̍k Lí kà-sī ê lō͘ ,  Góa chiū chēng-chēng siūⁿ Lí ê kî-sū , 28 Góa ê sim-sîn in-ūi iu-khó͘ lâi siau-iûⁿ ;  Kiû Lí ,  chiàu Lí ê ōe ,  hō͘ góa ióng-kiāⁿ , 29 Kiû Lí hō͘ góa lī-khui kan-chà ê lō͘ ,  Chiong Lí ê lu̍t-hoat un-sù góa , 30 Góa ū kéng sìn-si̍t ê lō͘ ,  Chiong Lí ê phòaⁿ-sû hē tī góa ê bīn-chêng , 31 Góa loân-bō͘ Lí kan-chèng ê ōe ;  Iâ-hô-hoa ah ,  kiû Lí m̄-thang hō͘ góa kiàn-siàu , 32 Lí khui-khoah góa ê sim ê sî ,  Góa chiū cháu tī Lí kài-bēng ê lō͘ , 33 Iâ-hô-hoa ah ,  kiû Lí chiong Lí lu̍t-lē ê lō͘ chí-sī góa ;  Góa beh thiat-tí chun-siú , 34 Kiû Lí hō͘ góa tì-hūi ,  góa chiū siú Lí ê lu̍t-hoat ;  Koh beh choan-sim chip-siú , 35 Kiû Lí hō͘ góa kiâⁿ Lí kài-bēng ê lō͘ ,  In-ūi chit ê lō͘ sī góa só͘ hoaⁿ-hí ê , 36 Kiû Lí hō͘ góa ê sim ǹg Lí kan-chèng ê ōe ,  Bô ǹg put-gī ê chîⁿ-châi , 37 Kiû Lí hō͘ góa ê ba̍k-chiu oa̍t-cháu ,  bô khòaⁿ hu-ké ;  Koh hō͘ góa tī Lí ê lō͘-tiong lâi oa̍h , 38 Lí ê lô͘-po̍k kèng-ùi Lí ,  Kiû Lí ūi i kian-kò͘ Lí ê ōe , 39 Kiû Lí hō͘ góa só͘ kiaⁿ ê lêng-jio̍k lī-khui góa ;  In-ūi Lí ê phòaⁿ-sû sī hó , 40 Góa him-bō͘ Lí kà-sī ê ōe ;  Kiû Lí ,  tī Lí ê kong-gī ,  hō͘ góa lâi oa̍h , 41 Iâ-hô-hoa ah ,  goān Lí chiàu Lí ê ōe ,  Hō͘ Lí ê chû-ài ,  chiū-sī Lí ê kiù-un ,  lîm-kàu góa , 42 Góa chiū ū ōe thang ìn hit ê lêng-jio̍k góa--ê ;  In-ūi góa óa-khò Lí ê ōe , 43 Kiû Lí hō͘ chin-lí ê ōe bô it-chīn lī-khui góa ê chhùi ;  In-ūi góa ǹg-bāng Lí ê phòaⁿ-toàn , 44 Góa beh siông-siông siú Lí ê lu̍t-hoat ,  Ti̍t-kàu éng-oán , 45 Góa beh kiâⁿ tī khoan-khoah ê só͘-chāi ,  In-ūi góa ū káng-kiù Lí kà-sī ê ōe , 46 Góa ia̍h beh tī kun-ông ê bīn-chêng káng-lūn Lí kan-chèng ê ōe ,  Ia̍h bô tì-kàu kiàn-siàu , 47 Góa beh tī Lí ê kài-bēng-tiong ka-kī khoài-lo̍k ;  Chiah ê kài-bēng pêng-sò͘ sī góa só͘ thiàⁿ-sioh--ê , 48 Góa thiàⁿ-sioh Lí ê kài-bēng ,  góa beh tùi i kia̍h-khí chhiú ;  Lí ê lu̍t-lē góa ia̍h beh chēng-chēng siūⁿ i , 49 Kiû Lí kì-tit tùi Lí ê lô͘-po̍k só͘ èng-ún ê ōe ,  In-ūi Lí bat hō͘ góa ū ǹg-bāng , 50 Lí ê ōe chiong góa kiù-oa̍h ,  Góa tī hoān-lān-tiong tùi che tit-tio̍h an-ùi , 51 Kiau-ngō͘ ê lâng chīn-chāi bú-bān góa ;  Chóng-sī góa bē-bat phian-lī Lí ê lu̍t-hoat , 52 Iâ-hô-hoa ah ,  góa kì-liām Lí tùi chá í-lâi ê phòaⁿ-sû ,  Chiū ka-kī tit-tio̍h an-ùi , 53 Góa in-ūi khì-sak Lí ê lu̍t-hoat ê pháiⁿ-lâng ,  Chiū tōa siū-khì ,  chhin-chhiūⁿ hé to̍h , 54 Góa tī kià-kha ê chhù ,  Pêng-sî ēng Lí ê lu̍t-lē chòe si-koa , 55 Iâ-hô-hoa ah ,  góa mî-kan kì-liām Lí ê miâ ,  Siú Lí ê lu̍t-hoat , 56 Góa tit-tio̍h án-ni ,  Sī in-ūi góa siú Lí kà-sī ê ōe , 57 Iâ-hô-hoa sī góa ê ki-gia̍p ,  Góa bat kóng ,  Góa beh siú Lí ê ōe , 58 Góa bat choan-sim kiû Lí ê un ,  Goān Lí chiàu Lí ê ōe lîn-bín góa , 59 Góa chhim-chhim siūⁿ góa só͘ kiâⁿ ê lō͘ ,  Chiū oa̍t-tńg kha ǹg Lí kan-chèng ê ōe , 60 Góa siú Lí ê kài-bēng ,  Kóaⁿ-kín bô iân-chhiân , 61 Pháiⁿ-lâng ê soh pa̍k-tîⁿ góa ;  Chóng-sī góa bô bōe-kì-tit Lí ê lu̍t-hoat , 62 Góa in-ūi Lí kong-gī ê phòaⁿ-toàn ,  Pòaⁿ-mî beh khí-lâi kám-siā Lí , 63 Kìⁿ-nā kèng-ùi Lí ,  kap siú Lí ê kà-sī ê lâng ,  Góa kap in chòe-phōaⁿ , 64 Iâ-hô-hoa ah ,  Lí ê chû-ài piàn-móa tōe-bīn ;  Kiû Lí chiong Lí ê lu̍t-lē kà-sī góa , 65 Iâ-hô-hoa ah ,  Lí bat hó khoán-thāi Lí ê lô͘-po̍k ,  Sī chiàu Lí só͘ kóng ê ōe , 66 Kiû Lí chiong hó ê chhang-miâ kap tì-sek ,  kà-sī góa ;  In-ūi góa sìn Lí ê kài-bēng , 67 Góa bē siū-khó͘ í-chêng ,  ū kiâⁿ bê-lō͘ ;  Chóng-sī góa taⁿ siú Lí ê ōe , 68 Lí sī hó ,  só͘-kiâⁿ ia̍h sī hó ;  Kiû Lí chiong Lí ê lu̍t-lē kà-sī góa , 69 Kiau-ngō͘ ê lâng chō-chok bô-iáⁿ ōe ,  kong-kek góa ;  Chóng-sī góa beh choan-sim siú Lí ê kà-sī , 70 In ê sim tūn ,  chhin-chhiūⁿ iû pau-ba̍t ;  Chóng-sī góa hoaⁿ-hí Lí ê lu̍t-hoat , 71 Góa ū siū-khó͘ ,  sī chòe góa ê lī-ek ;  In-ūi beh hō͘ góa ha̍k-si̍p Lí ê lu̍t-lē , 72 Lí só͘ kóng ê lu̍t-hoat sī chòe góa ê lī-ek ;  Iâⁿ-kè chheng-bān ê kim-gûn , 73 Lí ê chhiú chhòng-chō góa ,  chhiâⁿ-tî góa ;  Kiû Lí hō͘ góa tì-hūi ,  thang ha̍k-si̍p Lí ê kài-bēng , 74 Kèng-ùi Lí ê lâng khòaⁿ-kìⁿ góa chiū beh hoaⁿ-hí ;  In-ūi tī Lí ê ōe ,  góa ū ǹg-bāng , 75 Iâ-hô-hoa ah ,  góa chai Lí ê phòaⁿ-toàn sī kong-gī ;  Lí hō͘ góa siū-khó͘ sī tùi tī sìn-si̍t , 76 Kiû Lí ēng Lí ê chû-ài an-ùi góa ;  Chiàu Lí tùi Lí ê lô͘-po̍k só͘ kóng ê ōe , 77 Goān Lí ê chû-pi lîm-kàu góa ,  hō͘ góa oa̍h ;  In-ūi Lí ê lu̍t-hoat sī góa só͘ hoaⁿ-hí--ê , 78 Goān kiau-ngō͘ ê lâng siū kiàn-siàu ,  in-ūi in bô lí-iû óng-khut góa ;  Chóng-sī góa beh chēng-chēng siūⁿ Lí ê kà-sī , 79 Goān kèng-ùi Lí ê lâng kui-ǹg góa ;  In chiū chai Lí kan-chèng ê ōe , 80 Goān góa ê sim oân-choân siú Lí ê lu̍t-lē ,  Hō͘ góa put-tì kiàn-siàu , 81 Góa ê sim-sîn him-bō͘ Lí ê kiù-un kàu hūn--khì ;  Chóng-sī tī Lí ê ōe ,  góa ū ǹg-bāng , 82 Góa in-ūi ǹg-bāng Lí ê ōe ,  ba̍k-chiu hoe ,  Kóng ,  Lí sím-mi̍h sî beh an-ùi góa?83 In-ūi góa chhin-chhiūⁿ tī hé-hun-tiong ê phê-tē ;  Chóng-sī góa bô bōe-kì-tit Lí ê lu̍t-lē , 84 Lí ê lô͘-po̍k ê ji̍t-chí ū jōa-chōe ah? Lí beh tī-sî sím-phòaⁿ khún-pek góa ê lâng , 85 Kiau-ngō͘ ê lâng ,  chiū-sī bô thàn Lí ê lu̍t-hoat--ê ,  Ku̍t hām-khiⁿ ,  beh hāi góa , 86 Lí ê kài-bēng it-chīn sêng-si̍t ;  in bô in-toaⁿ khún-pek góa ;  Kiû Lí pang-chān góa , 87 In hiám-hiám bia̍t-bô góa tī sè-kan ;  Chóng-sī góa bô pàng-sak Lí ê kà-sī , 88 Kiû Lí chiàu Lí ê chû-ài hō͘ góa oa̍h ;  Góa chiū beh siú Lí ê chhùi kan-chèng ê ōe , 89 Iâ-hô-hoa ah ,  Lí ê ōe an-tiāⁿ tī thiⁿ--nih ,  Ti̍t-kàu éng-oán , 90 Lí ê sêng-si̍t chûn kàu bān-tāi ;  Lí kiàn-li̍p tōe ,  tōe chiū tn̂g-tn̂g tī--teh , 91 Chiàu Lí ê tēng-lē ,  in kàu-taⁿ iáu tī--teh ;  In-ūi bān-mi̍h lóng sī Lí ê chhe-ēng , 92 Góa nā m̄-sī hoaⁿ-hí Lí ê lu̍t-hoat ,  Chiū chá-chá tī góa ê khó͘-lān-tiong bia̍t-bô lah , 93 Góa éng-éng bô bōe-kì-tit Lí ê kà-sī ;  In-ūi Lí ēng che hō͘ góa oa̍h , 94 Góa sī Lí-ê ,  kiû Lí kiù góa ;  In-ūi góa chhē Lí ê kà-sī , 95 Pháiⁿ-lâng tng-tán góa ,  beh bia̍t-bô góa ,  Chóng-sī góa beh káng-kiù Lí kan-chèng ê ōe , 96 Góa khòaⁿ só͘-ū ê oân-choân ,  lóng sī iú-hān ;  To̍k-to̍k Lí ê bēng-lēng ke̍k-kî khui-khoah , 97 Góa thiàⁿ-sioh Lí ê lu̍t-hoat kàu cháiⁿ-iūⁿ ah! Góa thong-ji̍t chēng-chēng siūⁿ , 98 Lí ê kài-bēng siông-siông kap góa tī--teh ,  Hō͘ góa pí góa ê tùi-te̍k khah ū tì-hūi , 99 Góa pí góa lóng-chóng ê sian-siⁿ khah thong-ta̍t ;  In-ūi góa chēng-chēng siūⁿ Lí kan-chèng ê ōe , 100 Góa pí lāu-lâng khah bêng-pe̍k ,  In-ūi góa siú Lí ê kà-sī , 101 Góa kìm góa ê kha ,  it-chhè ê pháiⁿ-lō͘ bô kiâⁿ ;  Hō͘ góa thang siú Lí ê ōe , 102 Góa bô phian-lī Lí ê phòaⁿ-toàn ;  In-ūi Lí ū kà-sī góa , 103 Lí ê ōe tī góa ê chiūⁿ-kiuⁿ kàu jōa tiⁿ! Tī góa ê chhùi ,  pí bi̍t khah-tiⁿ , 104 Góa tùi Lí ê kà-sī tit-tio̍h bêng-pe̍k ;  Só͘-í góa oàn-hūn it-chhè ê siâ-lō͘ , 105 Lí ê ōe chòe góa kha-chêng ê teng ,  Chòe góa lō͘-chiūⁿ ê kng , 106 Lí kong-gī ê phòaⁿ-toàn ,  góa bat chiù-chōa beh chun-siú ;  Góa koat-toàn án-ni kiâⁿ , 107 Góa siū-khó͘ kàu-ke̍k ;  Iâ-hô-hoa ah ,  kiû Lí chiàu Lí ê ōe hō͘ góa oa̍h , 108 Iâ-hô-hoa ah ,  kiû Lí kàm-la̍p góa ê chhùi só͘ hoaⁿ-hí hiàn ê o-ló ,  Koh chiong Lí ê phòaⁿ-sû kà-sī góa , 109 Góa ê sìⁿ-miā siông-siông tú-tio̍h gûi-hiám ;  Iáu-kú góa bô bōe-kì-tit Lí ê lu̍t-hoat , 110 Pháiⁿ-lâng siat lô-bāng beh hāi góa ;  Chóng-sī góa bô phian-lī Lí ê kà-sī , 111 Góa chiong Lí kan-chèng ê ōe ,  chòe éng-oán ê ki-gia̍p ;  In-ūi che sī góa sim-lāi só͘ hoaⁿ-hí--ê , 112 Góa hō͘ góa ê sim choan ǹg Lí ê lu̍t-lē ;  Éng-oán chun-thàn ,  ti̍t-kàu lō͘-bé , 113 Nn̄g-iūⁿ sim ê lâng sī góa só͘ thòng-hūn ;  To̍k-to̍k Lí ê lu̍t-hoat sī góa só͘ thiàⁿ-sioh , 114 Lí sī góa siám-bih ê só͘-chāi ,  koh sī góa ê tîn-pâi ;  Góa tī Lí ê ōe ū ǹg-bāng , 115 Chòe-pháiⁿ ê lâng ah ,  lín tio̍h lī-khui góa ;  Hō͘ góa thang siú góa ê Siōng-tè ê kài-bēng , 116 Kiû Lí chiàu Lí ê ōe hû-chhî góa ,  hō͘ góa oa̍h ;  Ia̍h bô hō͘ góa in-ūi só͘ ǹg-bāng--ê lâi kiàn-siàu , 117 Kiû Lí hû-chhî góa ,  góa chiū tit-kiù ;  Góa beh siông-siông tùi-tiōng Lí ê lu̍t-lē , 118 Kìⁿ-nā kiâⁿ chha-lō͘ ,  lī-khui Lí ê lu̍t-lē ê lâng ,  Lí khòaⁿ-khin in ;  In-ūi in ê khúi-chà sī hu-ké , 119 Sè-kan ê pháiⁿ-lâng ,  Lí lóng kā in tû--khì ,  chhin-chhiūⁿ che-tái ;  In-ūi án-ni ,  góa thiàⁿ-sioh Lí kan-chèng ê ōe , 120 Góa in-ūi kiaⁿ-ùi Lí ,  góa ê bah chiū chhoah ;  Lí ê phòaⁿ-toàn ia̍h hō͘ góa kiaⁿ-hiâⁿ , 121 Góa péng-kong kiâⁿ-gī ;  Kiû Lí m̄-thang chiong góa pàng hō͘ ap-chè góa ê lâng , 122 Kiû Lí pó-jīn Lí ê lô͘-po̍k ,  thang tit-tio̍h hó kéng-gū ;  Bo̍h-tit hō͘ kiau-ngō͘ ê lâng ap-chè góa , 123 Góa in-ūi ǹg-bāng Lí ê kiù-un ,  kap Lí kong-gī ê ōe ,  Tì-kàu ba̍k-chiu hoe , 124 Kiû Lí chiàu Lí ê chû-ài khoán-thāi Lí ê lô͘-po̍k ;  Chiong Lí ê lu̍t-lē kà-sī góa , 125 Góa sī Lí ê lô͘-po̍k ,  kiû Lí hō͘ góa tì-hūi ;  Hō͘ góa ōe chai Lí kan-chèng ê ōe , 126 Hiān-kim tng sī Iâ-hô-hoa kiâⁿ tāi-chì ê sî ;  In-ūi lâng hòe-bô Lí ê lu̍t-hoat , 127 Só͘-í góa thiàⁿ-sioh Lí ê kài-bēng ,  Iâⁿ-kè kim ,  ia̍h iâⁿ-kè hó-kim , 128 Só͘-í Lí it-chhè ê kà-sī ,  bān-sū ,  góa lóng lia̍h-chòe chèng-ti̍t ;  Koh góa oàn-hūn it-chhè ê siâ-lō͘ , 129 Lí kan-chèng ê ōe sī kî-biāu ;  Só͘-í góa ê sim kín-sīn chip-siú , 130 Lí ê ōe chi̍t-ē khui-thiah ,  chiū hoat-chhut kng ,  Hō͘ gōng-lâng thong-ta̍t , 131 Góa khui-chhùi ti̍t-ti̍t chhoán ;  In-ūi góa chhiat-chhiat him-bō͘ Lí ê kài-bēng , 132 Kiû Lí oa̍t-tńg ǹg góa ,  lîn-bín góa ;  Chhin-chhiūⁿ Lí pêng-siông khoán-thāi hiah ê kèng-ài Lí ê miâ ê lâng , 133 Kiû Lí ēng Lí ê ōe hō͘ góa ê kha-pō͘ ún-tàng ;  Bo̍h iông-ún sím-mi̍h chōe-ok koán-hat góa , 134 Kiû Lí kiù-sio̍k góa ,  thoat-lī lâng ê ap-chè ,  Góa chiū beh siú Lí ê kà-sī , 135 Goān Lí hō͘ Lí ê bīn ê kng chiò Lí ê lô͘-po̍k ;  Koh chiong Lí ê lu̍t-lē kà-sī góa , 136 Góa ê ba̍k-sái chhin-chhiūⁿ khoe-chúi teh lâu ;  In-ūi in bô siú Lí ê lu̍t-hoat , 137 Iâ-hô-hoa ,  Lí sī kong-gī-ê ;  Lí ê phòaⁿ-toàn ia̍h sī chèng-ti̍t--ê , 138 Lí só͘ bēng-lēng kan-chèng ê ōe ,  sī chiàu kong-gī ,  Ke̍k-kî sêng-si̍t , 139 Góa ê sim jia̍t ,  chhin-chhiūⁿ hé sio-bia̍t góa ;  In-ūi góa ê tùi-te̍k bōe-kì-tit Lí ê ōe , 140 Lí ê ōe thoàn-liān kàu chin cheng ;  Só͘-í Lí ê lô͘-po̍k chin ì-ài , 141 Góa pi-bî ,  hō͘ lâng khòaⁿ-khin ,  Chóng-sī góa bô bōe-kì-tit Lí ê kà-sī , 142 Lí ê kong-gī sī éng-oán ê kong-gī ;  Lí ê lu̍t-hoat sī chin-si̍t , 143 Góa tú-tio̍h hoān-lān iu-khó͘ ;  Chóng-sī Lí ê kài-bēng sī góa só͘ hoaⁿ-hí--ê , 144 Lí kan-chèng ê ōe éng-oán sī kong-gī ;  Kiû Lí hō͘ góa tì-hūi ,  góa chiū ōe oa̍h , 145 Iâ-hô-hoa ah ,  góa choan-sim kiû-kiò Lí ,  kiû Lí ìn góa ;  Góa beh kín-sīn siú Lí ê lu̍t-lē , 146 Góa tùi Lí kiû-kiò ,  kiû Lí kiù góa ;  Góa chiū beh siú Lí kan-chèng ê ōe , 147 Góa thàn thiⁿ bē kng kiû-kiò Lí ;  Tī Lí ê ōe góa ū ǹg-bāng , 148 Mî--sî ,  kiⁿ iáu-bē chhim ,  góa ê ba̍k-chiu í-keng nih-khui ;  In-ūi beh chēng-chēng siūⁿ Lí ê ōe , 149 Kiû Lí chiàu Lí ê chû-ài ,  thiaⁿ góa ê siaⁿ ;  Iâ-hô-hoa ah ,  kiû Lí chiong Lí ê phòaⁿ-toàn ,  hō͘ góa ōe oa̍h , 150 Koàn-liān kiâⁿ-pháiⁿ ê lâng pek-óa lâi ;  In lī-khui Lí ê lu̍t-hoat hn̄g-hn̄g , 151 Iâ-hô-hoa ah ,  Lí sī kūn-kūn ;  Lí ê kài-bēng lóng sī chin-si̍t , 152 Góa káng-kiù Lí kan-chèng ê ōe ,  chá-chá í-keng chai ,  Sī Lí li̍p-tiāⁿ kàu éng-oán--ê , 153 Kiû Lí khòaⁿ-kò͘ góa ê khó͘-lān ,  lâi khan-kiù góa ;  In-ūi góa bô bōe-kì-tit Lí ê lu̍t-hoat , 154 Kiû Lí kā góa sin-oan ,  kiù-sio̍k góa ;  Chiàu Lí ê ōe hō͘ góa oa̍h , 155 Kiù-un lī-khui pháiⁿ-lâng hn̄g-hn̄g ;  In-ūi in bô chhē Lí ê lu̍t-lē , 156 Iâ-hô-hoa ah ,  Lí ê chû-pi sī tōa ;  Kiû Lí chiàu Lí ê phòaⁿ-toàn hō͘ góa oa̍h , 157 Khún-pek góa ê ,  tí-te̍k góa ê ,  chin-chōe ,  Chóng-sī góa bô phian-lī Lí kan-chèng ê ōe , 158 Góa khòaⁿ-kìⁿ kan-ok ê lâng ,  chiū chin iàm-ò͘ⁿ ;  In-ūi in bô siú Lí ê ōe , 159 Lí khòaⁿ góa cháiⁿ-iūⁿ thiàⁿ-sioh Lí ê kà-sī ;  Iâ-hô-hoa ah ,  kiû Lí chiàu Lí ê chû-ài hō͘ góa oa̍h , 160 Lí ê ōe ê chóng-kun-thâu sī chin-si̍t ;  Lí it-chhè kong-gī ê phòaⁿ-toàn sī éng-oán tī-teh , 161 Kùi-cho̍k bô in-toaⁿ khún-pek góa ;  Chóng-sī góa ê sim kiaⁿ-ùi Lí ê ōe , 162 Góa hoaⁿ-hí Lí ê ōe ,  Chhin-chhiūⁿ lâng tit-tio̍h chōe-chōe thâi-iâⁿ ê mi̍h , 163 Pe̍h-chha̍t-ōe sī góa só͘ thòng-hūn ,  só͘ iàm-chiān--ê ;  Lí ê lu̍t-hoat sī góa só͘ thiàⁿ-sioh--ê , 164 Góa in-ūi Lí kong-gī ê phòaⁿ-toàn ,  Ta̍k-ji̍t chhit-pái o-ló Lí , 165 Thiàⁿ-sioh Lí ê lu̍t-hoat ê lâng ū tōa pêng-an ,  Bô chi̍t-hāng ōe tîⁿ-pòaⁿ in ê kha , 166 Iâ-hô-hoa ah ,  góa ū teh ǹg-bāng Lí ê kiù-un ,  Ū kiâⁿ Lí ê kài-bēng , 167 Góa ê sim ū siú Lí kan-chèng ê ōe ,  chiah ê ōe ,  góa chīn-chāi ì-ài , 168 Góa ū siú Lí ê kà-sī ,  kap Lí kan-chèng ê ōe ;  In-ūi góa it-chhè só͘ kiâⁿ--ê ,  lóng tī Lí ê bīn-chêng , 169 Iâ-hô-hoa ah ,  goān góa kiû-kiò ê siaⁿ thàu-kàu Lí ê bīn-chêng ;  Kiû Lí chiàu Lí ê ōe ,  siúⁿ-sù góa tì-hūi , 170 Goān góa khún-kiû ê ōe kàu Lí ê bīn-chêng ;  Kiû Lí chiàu Lí ê ōe khan-kiù góa , 171 Goān góa ê chhùi-tûn hoat-chhut o-ló ê ōe ,  In-ūi Lí chiong Lí ê lu̍t-lē kà-sī góa , 172 Goān góa ê chi̍h chhiùⁿ-koa o-ló Lí ê ōe ;  In-ūi Lí it-chhè ê kài-bēng lóng sī kong-gī , 173 Goān Lí chhun-chhiú pang-chān góa ;  In-ūi góa ū kéng Lí ê kà-sī , 174 Iâ-hô-hoa ah ,  góa chhiat-chhiat him-bō͘ Lí ê kiù-un ;  Lí ê lu̍t-hoat ia̍h sī góa só͘ hoaⁿ-hí--ê , 175 Goān góa oa̍h--teh ,  góa ê sîn-hûn chiū beh o-ló Lí ;  Goān Lí ê phòaⁿ-toàn pang-chān góa , 176 Góa bê-lō͘ chhin-chhiūⁿ phah-m̄-kìⁿ ê iûⁿ ;  kiû Lí chhē Lí ê lô͘-po̍k ;  In-ūi góa bô bōe-kì-tit Lí ê kài-bēng , 
