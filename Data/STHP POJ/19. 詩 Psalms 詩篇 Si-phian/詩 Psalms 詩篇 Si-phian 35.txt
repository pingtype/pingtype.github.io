1 Tāi-pi̍t ê si , 1)	Iâ-hô-hoa ah ,  kap góa saⁿ-chiⁿ-ê ,  kiû Lí kap in saⁿ-chiⁿ ;  Kap góa kau-chiàn--ê ,  kiû Lí kap in kau-chiàn , 2 The̍h tōa-sòe ê tîn-pâi ,  Khí-lâi pang-chān góa , 3 Thiu-chhut chhiuⁿ ,  chó͘-chí hiah ê tui-kóaⁿ góa--ê ;  Tùi góa ê sîn-hûn kóng ,  Góa sī chín-kiù lí--ê , 4 Goān hiah ê siàu-siūⁿ góa ê sìⁿ-miā ê lâng siū kiàn-siàu lêng-jio̍k ;  Goān hiah ê kè-bô͘ hāi góa ê lâng oa̍t-tò-tńg làu-khùi , 5 Goān in chhin-chhiūⁿ hong chhe ê chho͘-khng ;  Ū Iâ-hô-hoa ê sù-chiá teh kóaⁿ in , 6 Goān in ê lō͘ àm koh ku̍t ,  Ū Iâ-hô-hoa ê sù-chiá teh kóaⁿ in , 7 In-ūi in bô in-toaⁿ ūi góa àm-siat lô-bāng tī khiⁿ-lāi ,  Bô in-toaⁿ ku̍t hām-khiⁿ beh hāi góa ê sìⁿ-miā , 8 Goān tī i bô phah-sǹg ê sî ,  chai-ē kàu i ê sin-chiūⁿ ;  Goān i àm-siat ê lô-bāng tîⁿ-tio̍h i ka-kī ;  Goān i poa̍h-lo̍h hí lāi-bīn ,  siū hāi , 9 Chiū góa ê sim beh tī Iâ-hô-hoa lâi khoài-lo̍k ;  Tī I ê kiù-un lâi hoaⁿ-hí , 10 Góa ê kut-thâu lóng beh kóng ,  Iâ-hô-hoa ah ,  chī-chūi ōe chhin-chhiūⁿ Lí? Lí chín-kiù khùn-khó͘ ê lâng ,  thoat-lī hiah ê pí i khah-kiông--ê ;  Chín-kiù khùn-khó͘ kap sòng-hiong ê lâng thoat-lī hiah ê chhiúⁿ-toa̍t i--ê , 11 Hiong-ok ê kan-chèng--ê khí-lâi ;  Góa só͘ m̄-chai ê sū ,  in chhâ-mn̄g góa , 12 In tùi-tī góa ēng pháiⁿ pò hó: Hō͘ góa ê sîn-hûn ko͘-toaⁿ , 13 Lūn-kàu góa ,  tng in phòa-pīⁿ ê sî ,  góa chiū chhēng môa-saⁿ ,  Ēng kìm-chia̍h khek-khó͘ góa ê sim-sîn ;  Góa só͘ kiû--ê ,  lóng kui tī ka-kī ê sim-hoâi , 14 Góa án-ni kiâⁿ ,  chhin-chhiūⁿ i sī góa ê pêng-iú ,  góa ê hiaⁿ-tī ;  Góa khut-lo̍h seng-khu pi-ai ,  chhin-chhiūⁿ lâng ūi-tio̍h lāu-bú ai-siong , 15 Góa tú-tio̍h hoān-lān ,  in chiū hoaⁿ-hí ,  saⁿ-kap chū-chi̍p ;  Góa só͘ m̄ saⁿ-bat ê hā-téng-lâng chū-chi̍p kong-kek góa ;  In khiú-la̍k góa bô soah , 16 In chhin-chhiūⁿ hì-hiauh ,  pián-chia̍h ê bô hē-lo̍h lâng ,  Tùi góa kā chhùi-khí-kun , 17 Chú ah ,  Lí tiāⁿ-tiāⁿ teh khòaⁿ ,  beh kàu jōa-kú? Kiû Lí kiù góa ê sîn-hûn thoat-lī in ê chân-hāi ,  Kiù góa ê sìⁿ-miā thoat-lī béng ê sai-á-thûn , 18 Góa tī tōa chū-hōe ê tiong-kan beh kám-siā Lí ;  Tī chèng peh-sìⁿ ê tiong-kan beh o-ló Lí , 19 Kiû Lí bo̍h-tit iông-ún hiah ê bô lí-iû tùi-te̍k góa-ê ,  tùi góa khoa-kháu ;  Bo̍h-tit iông-ún hiah ê bô in-toaⁿ oàn-hūn góa-ê gîn--góa , 20 In-ūi in bô kóng hô-pêng ê ōe ;  Chiū-sī kè-bô͘ khúi-khiat ê ōe ;  hāi tōe-chiūⁿ an-hūn ê lâng , 21 In tōa-tōa khui-chhùi kong-kek góa ;  Kóng ,  Ho͘h--chāi! Ho͘h--chāi! Goán ê ba̍k-chiu í-keng khòaⁿ-kìⁿ lah , 22 Iâ-hô-hoa ah ,  Lí í-keng khòaⁿ-kìⁿ ;  kiû Lí m̄-thang chēng-chēng ;  Chú ah ,  m̄-thang lī-khui góa , 23 Góa ê Siōng-tè ,  góa ê Chú ah ,  kiû Lí cheng-sîn ,  khí--lâi ;  Phòaⁿ-koat góa ê sū ,  pān-lí góa ê àn , 24 Iâ-hô-hoa góa ê Siōng-tè ah ,  kiû Lí chiàu Lí ê kong-gī phòaⁿ-toàn góa ;  Bo̍h-tit iông-ún in tùi góa khoa-kháu , 25 Bo̍h-tit iông-ún in sim-lāi kóng ,  Ho͘h--chāi ,  chiàu goán ê sim-goān lah ;  Bo̍h-tit iông-ún in kóng ,  Goán í-keng kā i thun--lo̍h-khì lah , 26 Goān hiah ê hoaⁿ-hí góa tú-tio̍h hoān-lān--ê ,  lóng kiàn-siàu làu-khùi ;  Goān hiah ê tùi góa ka-kī chun-tōa--ê ,  siū kiàn-siàu lak-lián , 27 Goān hiah ê ài góa tit-tio̍h sin-oan ê lâng ,  chhut hoaⁿ-hí ê siaⁿ khoài-lo̍k ;  Goān in siông-siông kóng ,  Tio̍h chun Iâ-hô-hoa chòe tōa ,  In-ūi I hoaⁿ-hí I ê lô͘-po̍k pêng-an , 28 Góa ê chi̍h beh kóng-khí Lí ê gī ,  Thong-ji̍t o-ló Lí , 
