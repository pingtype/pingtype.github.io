1 Tāi-pi̍t ê si ;  kau hō͘ Ga̍k-koaⁿ , 1)	Góa só͘ o-ló ê Siōng-tè ah ,  kiû Lí bo̍h-tit chēng-chēng ; 2 In-ūi pháiⁿ-lâng ê chhùi ,  kap kan-chà ê chhùi ,  in í-keng thí-khui kong-kek góa ;  In ēng pe̍h-chha̍t ê chi̍h tùi góa kóng-ōe , 3 In ēng oàn-hūn ê ōe pau-ûi góa ;  Koh bô in-toaⁿ lâi kong-kek góa , 4 Góa thiàⁿ--in ,  in hoán-tńg chòe góa ê tùi-te̍k ;  To̍k-to̍k góa choan-bū kî-tó , 5 In tùi góa ēng pháiⁿ pò hó ,  Ēng oàn-hūn pò jîn-ài , 6 Goān Lí phài chi̍t ê pháiⁿ-lâng koán-hat i ,  Phài chi̍t ê tùi-te̍k khiā tī i ê chiàⁿ-pêng , 7 I siū sím-phòaⁿ ê sî ,  goān i chhut-lâi siū tēng-chōe ;  Goān i ê kî-tó pìⁿ-chòe chōe-kòa , 8 Goān i ê ji̍t-chí té-chió ;  Goān pa̍t-lâng tit-tio̍h i ê chit , 9 Goān i ê kiáⁿ-jî chòe ko͘-jî ,  I ê bó͘ chòe kóaⁿ-hū , 10 Goān i ê kiáⁿ-jî sì-kòe khì kiû-khit ;  Tùi in pha-hng ê só͘-chāi chhut-lâi thó-chia̍h , 11 Goān chè-chú ēng kè-tì chhú i it-chhè só͘-ū--ê ;  Goān siⁿ-hūn-lâng chhiúⁿ i tio̍h-bòa só͘ tit-tio̍h--ê , 12 Goān bô lâng chiap-sio̍k si-un hō͘ i ;  Goān bô lâng khó-lîn i ê ko͘-jî , 13 Goān i ê hō͘-è toān-choa̍t ,  In ê miâ-jī siū chhat-bia̍t ,  bô thoân tī ē-tāi , 14 Goān i ê chó͘-kong ê chōe-ok hō͘ Iâ-hô-hoa kì-tit ;  Goān i ê lāu-bú ê chē-kòa bô tit-tio̍h chhat-siau , 15 Goān hiah ê chōe-ok siông-siông tī Iâ-hô-hoa ê bīn-chêng ,  Tì-kàu I bia̍t in ê miâ tī sè-kan , 16 In-ūi i bô siūⁿ-tio̍h beh kiâⁿ lîn-bín ;  Hoán-tńg khún-pek hit ê sòng-hiong khùn-khó͘ ê lâng ,  Beh hāi-sí hiah ê siong-sim ê lâng , 17 I ài chiù-chó͘ ,  chiù-chó͘ chiū kàu tī i ;  I m̄-ài chiok-hok ,  chiok-hok chiū lī-khui i hn̄g-hn̄g , 18 I ēng chiù-chó͘ chòe saⁿ lâi chhēng ;  chiù-chó͘ chiū chhin-chhiūⁿ chúi ji̍p i ê pak-lāi ,  Chhin-chhiūⁿ iû ji̍p i ê kut , 19 Goān chit ê chiù-chó͘ chòe i chhēng tī sin-khu ê i-ho̍k ,  Chòe i siông-siông hâ ê io-tòa , 20 Che chiū-sī góa ê tùi-te̍k ,  kap ēng pháiⁿ-ōe kong-kek góa ê sîn-hûn ê lâng ,  Tùi Iâ-hô-hoa hia só͘ siū ê pò-èng , 21 Chú Iâ-hô-hoa ah ,  kiû Lí in-ūi Lí ê miâ hó khoán-thāi góa ;  In-ūi Lí ê chû-ài chin-hó ,  kiû Lí khan-kiù góa , 22 In-ūi góa sòng-hiong ,  khùn-khó͘ ,  Góa ê lāi-sim siū-siong , 23 Góa ê hè-siū chhin-chhiūⁿ ji̍t-iáⁿ chiām-chiām chhiâ ;  Góa chhin-chhiūⁿ chháu-meh siū kóaⁿ-chhut , 24 Góa in-ūi kìm-chia̍h ,  kha-thâu-u sng-nńg ;  Góa ê bah siau-sán ,  bô lūn-te̍k , 25 Góa siū in ê húi-pòng ;  In khòaⁿ-kìⁿ góa ,  chiū iô-thâu , 26 Iâ-hô-hoa góa ê Siōng-tè ah ,  kiû Lí pang-chān góa ;  Chiàu Lí ê chû-ài chín-kiù góa ; 27 Hō͘ in chai che sī chhut tī Lí ê chhiú ;  Sī Lí Iâ-hô-hoa só͘ kiâⁿ ê sū , 28 Chhut-chāi in chiù-chó͘ ,  kiû Lí sù-hok ;  In khí--lâi ê sî ,  beh tú-tio̍h kiàn-siàu ,  Lí ê lô͘-po̍k beh hoaⁿ-hí , 29 Goān góa ê tùi-te̍k ēng lêng-jio̍k chòe-saⁿ chhēng ;  Goān in ēng in ê kiàn-siàu chòe phàu ,  moa sin-khu , 30 Góa beh ēng góa ê chhùi tōa-tōa kám-siā Iâ-hô-hoa ;  Góa beh tī chèng-lâng ê tiong-kan o-ló I , 31 In-ūi I beh khiā tī sòng-hiong lâng ê chiàⁿ-pêng ,  Beh kiù i thoat-lī sím-phòaⁿ i ê sìⁿ-miā ê lâng , 
