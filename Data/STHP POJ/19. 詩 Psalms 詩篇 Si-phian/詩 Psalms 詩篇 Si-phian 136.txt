1 Lín tio̍h kám-siā Iâ-hô-hoa ,  in-ūi I sī hó ;  In-ūi I ê chû-ài éng-oán tī-teh , 2 Lín tio̍h kám-siā chiah ê siōng-tè ê Siōng-tè ;  In-ūi I ê chû-ài éng-oán tī-teh , 3 Lín tio̍h kám-siā bān-chú ê Chú ;  In-ūi I ê chû-ài éng-oán tī-teh , 4 Kám-siā hit ê ka-kī kiâⁿ tōa kî-sū ê ;  In-ūi I ê chû-ài éng-oán tī-teh , 5 Kám-siā hit ê ēng tì-hūi chhòng-chō thiⁿ ê ;  In-ūi I ê chû-ài éng-oán tī-teh , 6 Kám-siā hit ê pho͘ tōe tī chúi ê téng-bīn ê ;  In-ūi I ê chû-ài éng-oán tī-teh , 7 Kám-siā hit ê chhòng-chō tōa ê kng-thé ê ;  In-ūi I ê chû-ài éng-oán tī-teh , 8 Chiū-sī ji̍t-thâu lâi koán ji̍t--sî ;  In-ūi I ê chû-ài éng-oán tī-teh ; 9 Ge̍h kap chhiⁿ koán mî--sî ;  In-ūi I ê chû-ài éng-oán tī-teh , 10 Kám-siā hit ê phah-sí Ai-ki̍p lâng ê tōa-kiáⁿ ê ;  In-ūi I ê chû-ài éng-oán tī-teh , 11 Chhōa Í-sek-lia̍t lâng tùi in tiong-kan chhut-lâi ê ;  In-ūi I ê chû-ài éng-oán tī-teh , 12 Ēng tōa koân-lêng ê chhiú kap chhun-chhut-lâi ê chhiú-kut ;  In-ūi I ê chû-ài éng-oán tī-teh , 13 Kám-siā hit ê pun-khui Âng-hái ê ;  In-ūi I ê chû-ài éng-oán tī-teh , 14 Iā chhōa Í-sek-lia̍t tùi hit ê tiong-kan keng-kè ê ;  In-ūi I ê chû-ài éng-oán tī-teh , 15 Chiong Hoat-ló kap i ê kun-peng hiat tī Âng-hái ê ;  In-ūi I ê chû-ài éng-oán tī-teh , 16 Kám-siā hit ê chhōa I ê peh-sìⁿ kiâⁿ tī khòng-iá ê ;  In-ūi I ê chû-ài éng-oán tī-teh , 17 Kám-siā hit ê phah-sí tōa kun-ông ê ;  In-ūi I ê chû-ài éng-oán tī-teh , 18 Thâi-sí ū miâ-siaⁿ ê ông ê ;  In-ūi I ê chû-ài éng-oán tī-teh , 19 Thâi-sí A-mô͘-lī ông Se-hông ;  In-ūi I ê chû-ài éng-oán tī-teh , 20 Koh thâi-sí Pa-san ông Go̍k ;  In-ūi I ê chû-ài éng-oán tī-teh , 21 Chiong in ê tōe siúⁿ-sù chòe gia̍p ;  In-ūi I ê chû-ài éng-oán tī-teh , 22 Chiū-sī siúⁿ-sù I ê lô͘-po̍k Í-sek-lia̍t chòe gia̍p ;  In-ūi I ê chû-ài éng-oán tī-teh , 23 I siàu-liām lán tī pi-bî ê ūi ;  In-ūi I ê chû-ài éng-oán tī-teh , 24 Chín-kiù lán thoat-lī lán ê tùi-te̍k ;  In-ūi I ê chû-ài éng-oán tī-teh , 25 I siúⁿ-sù bí-niû hō͘ kìⁿ ū hiat-khì ê ;  In-ūi I ê chû-ài éng-oán tī-teh , 26 Lín tio̍h kám-siā thiⁿ-téng ê Siōng-tè ;  In-ūi I ê chû-ài éng-oán tī-teh , 
