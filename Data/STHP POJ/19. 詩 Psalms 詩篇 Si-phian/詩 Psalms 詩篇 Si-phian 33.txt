1 Lín gī-lâng ah ,  tio̍h in-ūi Iâ-hô-hoa lâi hoaⁿ-hí ;  Chèng-ti̍t ê lâng ê o-ló sī ha̍p-gî , 2 Lín tio̍h tôaⁿ-khîm kám-siā Iâ-hô-hoa ;  Ēng cha̍p-tiâu hiân ê sek o-ló I , 3 Tio̍h tùi I chhiùⁿ sin ê koa ,  Tôaⁿ kàu chin hó ,  siaⁿ-im hiáng-liāng , 4 In-ūi Iâ-hô-hoa ê giân-gú chèng-ti̍t ;  Hoān I só͘ chòe--ê ,  it-chīn sī sêng-si̍t , 5 I hoaⁿ-hí gī-lí kap kong-pêng ;  Iâ-hô-hoa ê chû-ài móa-móa tī tōe-chiūⁿ , 6 Chiah ê thiⁿ tùi Iâ-hô-hoa ê ōe lâi chō ,  Thiⁿ--nih ê bān-lūi tùi I ê chhùi ê khì lâi chiâⁿ , 7 I chū-chi̍p hái-chúi chhin-chhiūⁿ kui-tui ,  Siu-khǹg chhim-ian tī khò͘-pâng , 8 Choân-tōe tio̍h kèng-ùi Iâ-hô-hoa ;  Hoān-nā khiā-khí tī sè-chiūⁿ--ê ,  lóng tio̍h kiaⁿ I , 9 In-ūi I kóng-chhut chiū ū ;  I bēng-lēng chiū khiā-chāi , 10 Iâ-hô-hoa hō͘ lia̍t-pang ê kè-e̍k kui tī khang-khang ;  Hō͘ chèng peh-sìⁿ só͘ siūⁿ--ê ,  bô kong-hāu , 11 Iâ-hô-hoa ê kè-e̍k éng-oán khiā-chāi ,  I ê sim só͘ siūⁿ--ê kàu bān sè-tāi , 12 Jīn Iâ-hô-hoa chòe i ê Siōng-tè--ê ,  hit kok ū hok-khì ;  I kéng-soán chòe I ê sán-gia̍p--ê ,  hit ê peh-sìⁿ ū hok-khì , 13 Iâ-hô-hoa tùi thiⁿ teh khòaⁿ ;  I kàm-chhat lóng-chóng ê sè-kan lâng , 14 I tùi I khiā-khí ê só͘-chāi ǹg gōa-bīn ,  Khòaⁿ tōe-chiūⁿ it-chhè khiā-khí ê peh-sìⁿ , 15 I sī chō-chiâⁿ in chèng-lâng ê sim--ê ,  Liû-sim tī in it-chhè ê só͘-chòe--ê , 16 Kun-ông bōe-ōe in-ūi peng chōe tit-tio̍h kiù ;  Béng-lâng bōe-ōe in-ūi khùi-la̍t tōa tit-tio̍h kiù-chhut , 17 Óa-khò bé tit-tio̍h kiù ,  sī bô chhái-kang ;  Bōe-ōe ēng i ê tōa la̍t lâi kiù lâng , 18 Iâ-hô-hoa ê ba̍k-chiu khòaⁿ kèng-ùi I ê lâng ,  Khòaⁿ ǹg-bāng I ê chû-ài ê lâng ; 19 Beh kiù in ê sìⁿ-miā thoat-lī sí-bô ,  Pó-chûn in ê oa̍h-miā tī ki-hng ê sî , 20 Goán ê sim-sîn pêng-sò͘ thèng-hāu Iâ-hô-hoa ;  I sī chòe goán ê pang-chān ,  chòe goán ê tîn-pâi , 21 Goán ê sim beh óa-khò I lâi hoaⁿ-hí ,  In-ūi goán pêng-sò͘ óa-khò I ê sèng-miâ , 22 Iâ-hô-hoa ah ,  goān Lí ê chû-ài lîm-kàu goán ,  Chiàu goán só͘ ǹg-bāng Lí ê , 
