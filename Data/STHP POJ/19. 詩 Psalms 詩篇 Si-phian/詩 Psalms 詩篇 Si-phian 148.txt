1 Lín tio̍h o-ló Iâ-hô-hoa ,  Tùi thiⁿ-téng o-ló Iâ-hô-hoa ;  Tī koâiⁿ ê só͘-chāi o-ló I , 2 I ê chèng sù-chiá ah ,  lín tio̍h o-ló I ,  I ê chèng thian-kun ah ,  lín tio̍h o-ló I , 3 Ji̍t kap ge̍h ah ,  lín tio̍h o-ló I ;  Hoat-kng ê chhiⁿ-sîn ah ,  lín lóng tio̍h o-ló I , 4 Thiⁿ-téng ê thiⁿ ,  kap thiⁿ í-chiūⁿ ê chúi ah ,  Lín lóng tio̍h o-ló I , 5 Chiah-ê lóng tio̍h o-ló Iâ-hô-hoa ê miâ ;  In-ūi I chi̍t-ē bēng-lēng ,  chiū lóng siū chhòng-chō , 6 I chiong chiah-ê kiàn-li̍p ,  kàu éng-éng oán-oán ;  I ū tēng-lē ,  bōe-ōe hòe-bô , 7 Tùi tōe-chiūⁿ tio̍h o-ló Iâ-hô-hoa ,  Chiū-sī tōa-hî kap it-chhè ê chhim-ian ; 8 Hé kap peng-pha̍uh ,  seh kap hûn-bū ;  Thàn I ê ōe ê kông-hong ; 9 Tōa-soaⁿ kap it-chhè ê sió-soaⁿ ;  Kiat ké-chí ê chhiū ,  kap it-chhè ê pek-hiuⁿ-chhiū ; 10 Iá-siù kap it-chhè ê cheng-siⁿ ;  Thâng-thōa kap pe-chiáu ; 11 Sè-chiūⁿ ê kun-ông kap bān-bîn ;  Kùi-cho̍k kap sè-chiūⁿ it-chhè ê sím-phòaⁿ-koaⁿ ; 12 Siàu-liân-lâng kap chāi-sek-lú ;  Lāu-lâng kap gín-ná ; 13 Chiah-ê lóng tio̍h o-ló Iâ-hô-hoa ê miâ ;  In-ūi chí-ū I ê miâ siū chun chòe koâiⁿ ;  I ê êng-kng pôaⁿ-kè thiⁿ tōe , 14 I heng-khí I ê peh-sìⁿ ê kak ,  Hō͘ I sèng ê peh-sìⁿ lóng o-ló I ,  Chiū-sī Í-sek-lia̍t lâng ,  chhin-kūn Chú hit ê peh-sìⁿ ,  Lín tio̍h o-ló Iâ-hô-hoa , 
