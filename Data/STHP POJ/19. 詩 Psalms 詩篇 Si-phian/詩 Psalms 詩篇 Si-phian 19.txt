1 Tāi-pi̍t ê si ;  kau hō͘ Ga̍k-koaⁿ , 1)	Chiah ê thiⁿ kóng-khí Siōng-tè ê êng-kng ,  Kiong-chhong pò-iông I ê chhiú só͘ chòe--ê , 2 Chit-ji̍t tùi hit-ji̍t hoat-chhut giân-gú ,  Chit-mî tùi hit-mî thoân-chhut chai-bat , 3 Bô giân bô gú ;  In ê siaⁿ bô thang thiaⁿ-kìⁿ , 4 In ê chún-chîn piàn tī thiⁿ-ē ,  In ê giân-gú kàu tī tōe-ke̍k ,  Siōng-tè tī in tiong-kan ūi-tio̍h ji̍t-thâu an-tì tiùⁿ-pâng , 5 Ji̍t-thâu chhin-chhiūⁿ sin-kiáⁿ-sài chhut i ê pâng ,  Ia̍h chhin-chhiūⁿ béng-ióng ê lâng hoaⁿ-hí cháu i ê lō͘ , 6 I tùi thiⁿ ê chit-pêng chhut ,  Se̍h kàu thiⁿ ê hit-pêng ;  Bô chi̍t-hāng-mi̍h khǹg-ba̍t ,  bô tit-tio̍h i ê jia̍t-khì , 7 Iâ-hô-hoa ê lu̍t-hoat chiâu-chn̂g ,  ōe hō͘ lâng ê sim-sîn oa̍h--khí-lâi ;  Iâ-hô-hoa ê kan-chèng khak-si̍t ,  ōe hō͘ gōng-lâng ū tì-hūi , 8 Iâ-hô-hoa ê kà-sī chèng-ti̍t ,  ōe hō͘ lâng ê sim hoaⁿ-hí ;  Iâ-hô-hoa ê bēng-lēng chheng-kiat ,  ōe hō͘ lâng ê ba̍k-chiu kng-bêng , 9 Keng-ùi Iâ-hô-hoa ê tō-lí sī chheng-khì ,  éng-oán chûn-chāi ;  Iâ-hô-hoa ê phòaⁿ-toàn chin-si̍t ,  it-khài sī kong-gī , 10 Pí kim ,  pí chōe-chōe hó kim ,  khah thang him-bō͘ ;  Pí bi̍t ,  pí phang-pâng tih--lo̍h-lâi ê bi̍t khah-tiⁿ , 11 Koh Lí ê lô͘-po̍k tùi chiah-ê siū kéng-kài ;  Siú chiah-ê ū tōa siúⁿ-sù , 12 Chī-chūi ōe chai i ê sit-chhò ah? Kiû Lí tû--khì góa àm-chīⁿ ê kè-sit , 13 Kiû Lí chó͘-chí Lí ê lô͘-po̍k ,  bô kò͘-ì hoān-chōe ;  M̄-chún hit ê chōe-ok koán-hat góa ;  Góa chiū oân-choân ,  bián hoān tōa-chōe , 14 Iâ-hô-hoa góa ê chio̍h-pôaⁿ ,  kiù-sio̍k góa ê Chú ah ;  Goān góa ê chhùi só͘ kóng--ê ,  sim só͘ siūⁿ--ê ,  tī Lí ê bīn-chêng tit-tio̍h chiap-la̍p , 
