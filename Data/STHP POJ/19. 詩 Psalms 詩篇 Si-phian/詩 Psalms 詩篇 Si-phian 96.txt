1 Lín tio̍h ǹg Iâ-hô-hoa chhiùⁿ sin ê koa ,  Choân-tōe lóng tio̍h ǹg Iâ-hô-hoa chhiùⁿ-koa , 2 Tio̍h ǹg Iâ-hô-hoa chhiùⁿ-koa ,  chiok-siā I ê miâ ;  Ji̍t-ji̍t thoân-pò I ê kiù-un , 3 Tī lia̍t-pang ê tiong-kan kóng-khí I ê êng-kng ;  Tī bān peh-sìⁿ ê tiong-kan kóng-khí I kî-biāu ê só͘-chòe , 4 In-ūi Iâ-hô-hoa chòe tōa ,  eng-kai siū ke̍k-tōa ê o-ló ;  I tī chèng sîn-bêng ê téng-bīn eng-kai siū kèng-ùi , 5 In-ūi lia̍t-pang ê siōng-tè lóng sī hu-ké ;  To̍k-to̍k Iâ-hô-hoa chhòng-chō chiah ê thiⁿ , 6 Tī I ê bīn-chêng ū chun-kùi kap ui-giâm ;  Tī I ê sèng-só͘ ū koân-lêng kap êng-kng , 7 Peh-sìⁿ-tiong ê ta̍k-cho̍k ah ,  lín tio̍h chiong koân-lêng êng-kng ,  Kui hō͘ Iâ-hô-hoa ;  kui hō͘ Iâ-hô-hoa , 8 Ēng I ê miâ só͘ eng-kai tit-tio̍h ê êng-kng ,  kui hō͘ Iâ-hô-hoa ;  Tòa lé-mi̍h lâi ji̍p I ê īⁿ , 9 Tio̍h ēng sèng-kiat ê chng-thāⁿ kèng-pài Iâ-hô-hoa ;  Choân-tōe tī I ê bīn-chêng ngia̍uh-ngia̍uh-chhoah , 10 Tī lia̍t-pang-tiong tio̍h kóng ,  Iâ-hô-hoa chòe ông ,  Sè-kài kian-kò͘ ,  bōe iô-tāng ;  I beh chiàu kong-pêng sím-phòaⁿ bān peh-sìⁿ , 11 Goān thiⁿ hoaⁿ-hí ,  tōe khoài-lo̍k ;  Goān hái kap kî-tiong só͘ chhiong-móa--ê lóng chhut tōa-siaⁿ ; 12 Goān chhân-hn̂g kap kî-tiong só͘-ū--ê lóng khoài-lo̍k ;  Hit-sî chhiū-nâ-lāi ê chhiū-ba̍k lóng beh tī Iâ-hô-hoa ê bīn-chêng chhut hoaⁿ-hí ê siaⁿ ; 13 In-ūi I lâi lah ,  I lâi beh sím-phòaⁿ choân-tōe ;  I beh chiàu kong-gī sím-phòaⁿ sè-kài ,  Chiàu I ê sìn-si̍t sím-phòaⁿ bān peh-sìⁿ , 
