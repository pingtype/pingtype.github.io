1 Tiàm tī Chì-koâiⁿ--ê ún-ba̍t ê só͘-chāi--ê ,  Hit ê lâng beh khiā-khí tī Choân-lêng--ê ê ìm-ńg , 2 Lūn-kàu Iâ-hô-hoa ,  góa beh kóng ,  I sī góa tô-siám ê só͘-chāi ,  sī góa ê soaⁿ-chē ;  Sī góa ê Siōng-tè ,  góa só͘ óa-khò--ê , 3 In-ūi I beh kiù lí thoat-lī tng chiáu-á ê lô-bāng ,  Kap to̍k-hāi ê un-e̍k , 4 I beh ēng I ê si̍t-kó͘ âⁿ lí ,  Lí beh bih tī I ê si̍t-ē ,  I ê sêng-si̍t sī tōa-sòe ê tîn-pâi , 5 Lí m̄-bián kiaⁿ mî-kan ê kiaⁿ-hiâⁿ ,  Á-sī ji̍t--sî teh pe ê chìⁿ , 6 Ia̍h bián kiaⁿ o͘-àm-tiong liû-hêng ê un-e̍k ,  Á-sī ji̍t tiong-tàu bia̍t-bô lâng ê to̍k-chèng , 7 Ū chheng lâng lek--lo̍h-khì tī lí ê sin-piⁿ ,  Ū bān lâng lek--lo̍h-khì tī lí ê chiàⁿ-pêng ,  Che ia̍h bōe óa-kūn lí , 8 Put-kò lí ōe chhin-ba̍k khòaⁿ-kìⁿ ,  Ia̍h khòaⁿ-kìⁿ pháiⁿ-lâng siū pò-èng , 9 In-ūi Iâ-hô-hoa Lí sī góa tô-siám ê só͘-chāi ;  Lí bat ēng Chì-koâiⁿ--ê chòe lí khiā-khí ê só͘-chāi ; 10 Chiū chai-hāi bōe kàu tī lí ,  Un-e̍k ia̍h bōe óa-kūn lí ê pò͘-pîⁿ , 11 In-ūi I beh ūi-tio̍h lí hoan-hù I ê sù-chiá ,  Tī lí it-chhè ê lō͘ pó-hō͘ lí , 12 In beh ēng chhiú hû lí ,  Bián-tit lí ê kha tak-tio̍h chio̍h , 13 Lí beh ta̍h sai kap to̍k-chôa ,  Lap sai-á-thûn kap tōa-bé chôa , 14 In-ūi i chin thiàⁿ Góa ,  Góa chiū beh kiù i ;  In-ūi i bat Góa ê miâ ,  Góa chiū beh an-tì i tī koâiⁿ ê só͘-chāi , 15 I kiû-kiò Góa ,  Góa chiū beh ìn--i ;  I tī gûi-kip ê sî ,  Góa beh kap i tī-teh ;  Góa beh kiù i ,  hō͘ i chun-kùi , 16 Góa beh ēng tn̂g hè-siū hō͘ i móa-chiok ,  Hō͘ i khòaⁿ-kìⁿ Góa ê kiù-un , 
