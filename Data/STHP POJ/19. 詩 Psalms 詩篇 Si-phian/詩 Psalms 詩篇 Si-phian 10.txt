1 Iâ-hô-hoa ah ,  Lí siáⁿ-sū hn̄g-hn̄g teh khiā? Tī hoān-lān ê sî ,  Lí siáⁿ-sū tiàm-ba̍t?2 Pháiⁿ-lâng tī kiau-ngō͘ ê tiong-kan ,  tui-jip khùn-khó͘ ê lâng chin kín-kip ,  Goān in hām-lo̍h tī ka-kī só͘ siat ê kè-bô͘ , 3 Pháiⁿ-lâng khoa-kháu i ê sim só͘ ài ,  Tham--sim--ê khì-sak Iâ-hô-hoa ,  koh bú-bān I , 4 Pháiⁿ-lâng bīn tài kiau-ngō͘ ,  kóng ,  I bô-beh kiù-khàm ;  I só͘ siūⁿ--ê lóng lia̍h-chòe bô Siōng-tè , 5 Kìⁿ-nā i só͘ kiâⁿ--ê siông-siông ún-tàng ;  Lí ê sím-phòaⁿ pôaⁿ-kè i ê gán-kài ;  Lūn-kàu i it-chhè ê tùi-te̍k ,  i lóng biáu-sī in , 6 I sim-lāi kóng ,  Góa tek-khak bōe iô-choah ,  Tāi-tāi bōe tú-tio̍h chai-lān , 7 I ê chhùi móa-móa chiù-mē ,  kan-chà ,  khi-ap ;  I ê chi̍h-ē ok-to̍k ,  hu-ké , 8 I tī hiuⁿ-chhng bâi-ho̍k ê só͘-chāi chē-teh ;  I tī ún-ba̍t ê só͘-chāi hāi-sí bô chōe ê lâng ,  I ê ba̍k-chiu àm-chīⁿ ti̍t-ti̍t siòng bô i-óa ê lâng , 9 I bâi-ho̍k tī àm-chīⁿ ê só͘-chāi ,  chhin-chhiūⁿ sai bih tī i ê hia̍t ;  I bâi-ho̍k beh lia̍h sòng-hiong lâng ;  Ēng bāng ûi sòng-hiong lâng ,  lâi lia̍h--tio̍h i , 10 I khut-sin phak--teh ,  Bô i-óa ê lâng chiū tó tī i jiáu-gê--ê ē-bīn , 11 I sim-lāi kóng ,  Siōng-tè bōe-kì-tit ;  Ng I ê bīn ;  éng-oán bô khòaⁿ-kìⁿ , 12 Iâ-hô-hoa ah ,  kiû Lí khí--lâi ;  Siōng-tè ah ,  kia̍h-khí Lí ê chhiú ;  M̄-thang bōe kì-tit sòng-hiong-lâng , 13 Pháiⁿ-lâng siáⁿ-sū biáu-sī Siōng-tè ,  Sim-lāi kóng ,  Lí bô beh kun-kiù?14 Lí í-keng khòaⁿ-kìⁿ ;  in-ūi ok-to̍k oàn-tò͘ ,  Lí lóng kàm-chhat ,  beh ēng Lí ê chhiú pò-èng ;  Bô i-óa ê lâng ,  chiong pún-sin kau-tài Lí ;  Lí sī pang-chān bô pē ê kiáⁿ--ê , 15 Goān Lí phah-chi̍h pháiⁿ-lâng ê chhiú-kut ;  Lūn-kàu ok-lâng ,  goān Lí kun-kiù i ê pháiⁿ kàu thiat-tí , 16 Iâ-hô-hoa chòe ông ,  tùi éng-oán kàu éng-oán ;  Lia̍t-pang-lâng tùi I ê tōe lóng bia̍t-bô , 17 Iâ-hô-hoa ah ,  khiam-pi ê lâng ê sim-goān ,  Lí í-keng thiaⁿ-kìⁿ ;  Lí beh pī-pān in ê sim ,  Lí beh àⁿ hī-khang lâi thiaⁿ , 18 Beh thòe bô pē ê kiáⁿ ,  í-ki̍p siū ap-pek ê lâng ,  sin-oan ,  Hō͘ sè-kan-lâng bô koh háng-hoah lâng , 
