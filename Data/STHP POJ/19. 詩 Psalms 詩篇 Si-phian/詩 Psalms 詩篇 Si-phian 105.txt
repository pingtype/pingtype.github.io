1 Lín tio̍h kám-siā Iâ-hô-hoa ,  kiû-kiò I ê miâ ;  Tī bān peh-sìⁿ ê tiong-kan pò-iông I ê só͘-chòe , 2 Tio̍h ǹg I gîm-si ,  ǹg I chhiùⁿ-koa o-ló ,  Tâm-lūn I it-chhè kî-biāu ê só͘-kiâⁿ , 3 Tio̍h in-ūi I ê sèng-miâ lâi khoa-kháu ;  Chhē Iâ-hô-hoa ê lâng ,  sim-lāi tio̍h hoaⁿ-hí , 4 Tio̍h kiû Iâ-hô-hoa kap I ê koân-lêng ;  Siông-siông chhē-kìⁿ I ê bīn , 5 I ê lô͘-po̍k A-pek-la̍h-hán ê hō͘-è ,  I só͘ kéng Ngá-kok ê kiáⁿ-sun ah ,  Lín tio̍h siàu-liām I só͘-chòe kî-biāu ê sū ,  Kap I ê sîn-jiah ,  kap I ê chhùi phòaⁿ-toàn ê ōe , 6 【pēng tī téng chat】7 I sī Iâ-hô-hoa ,  lán ê Siōng-tè ;  Choân-tōe lóng ū I ê phòaⁿ-toàn , 8 I kì-liām I ê iok ,  ti̍t-kàu éng-oán ;  I só͘ hoan-hù ê ōe ,  ti̍t-kàu chheng-tāi ; 9 Chiū-sī kap A-pek-la̍h-hán só͘ li̍p ê iok ,  Tùi Í-sat só͘ chiù ê chōa , 10 I koh chiong chit ê iok tùi Ngá-kok tiāⁿ-tio̍h chòe lu̍t-lē ;  Tùi Í-sek-lia̍t tiāⁿ-tio̍h chòe éng-oán ê iok , 11 Kóng ,  Góa beh chiong Ka-lâm tōe siúⁿ-sù lí ,  Chòe lí sán-gia̍p ê hūn-gia̍h , 12 Tng-sî in ê jîn-teng iú-hān ;  Siàu-gia̍h chió-chió ,  koh tī-hia chòe chhut-gōa , 13 In tùi chit-cho̍k kiâⁿ kàu hit-cho̍k ,  Tùi chit-kok kàu pa̍t ê peh-sìⁿ , 14 I bô iông-ún sím-mi̍h lâng khi-hū in ,  Ūi-tio̍h in ê iân-kò͘ khiàn-chek chiah ê kun-ông ; 15 Kóng ,  M̄-thang hoān-tio̍h Góa ê siū boah-iû--ê ,  Ia̍h m̄-thang pháiⁿ khoán-thāi Góa ê sian-ti , 16 I bēng-lēng ki-hng kàng-lo̍h tī hit ê thó͘-tōe ;  Chiong só͘ óa-khò ê bí-niû ,  it-khài toān-choa̍t , 17 I tī in ê thâu-chêng chhe chi̍t-lâng khì ;  Iok-sek siū-bōe chòe lô͘-po̍k ; 18 Lâng ēng kha-khàu siong i ê kha ,  I siū thih-liān khún-pa̍k ; 19 Iâ-hô-hoa ê ōe chhì-liān i ,  Ti̍t-kàu I só͘ kóng--ê èng-giām , 20 Ông chhe lâng kā i tháu-khui ,  Chiū-sī tī-lí peh-sìⁿ--ê ,  kā i tháu-pàng ; 21 Siat-li̍p i chòe ông-ka ê chú ,  Koán-lí i it-chhè só͘-ū--ê , 22 Thang sûi-ì pa̍k i ê jîn-sîn ,  Chiong tì-hūi kà-sī i ê tióng-ló , 23 Í-sek-lia̍t ia̍h kàu Ai-ki̍p ,  Ngá-kok chhut-gōa tī Hâm ê tōe , 24 Iâ-hô-hoa hō͘ i ê peh-sìⁿ siⁿ-thòaⁿ chōe-chōe ;  Hō͘ in pí tùi-te̍k khah-kiông , 25 I piàn-ōaⁿ tùi-te̍k ê sim ,  oàn-hūn I ê peh-sìⁿ ,  Sòa ēng khúi-khiat ê kè-bô͘ khoán-thāi I ê lô͘-po̍k , 26 I chhe I ê lô͘-po̍k Mô͘-se ,  Kap I só͘ kéng ê A-lûn , 27 In tī tùi-te̍k ê tiong-kan kiâⁿ I ê sîn-jiah ,  Tī Hâm ê tōe kiâⁿ kî-sū , 28 I bēng-lēng o͘-àm ,  chiū ū o͘-àm ;  In bô ûi-ke̍h I ê ōe , 29 I hō͘ in ê chúi piàn huih ,  Hō͘ in ê hî lóng sí , 30 Tī in ê thó͘-tōe chhân-kap-á siⁿ chōe-chōe ,  Liân in ê ông ê ba̍t-pâng ia̍h ū , 31 I chi̍t-ē chhut-siaⁿ ,  hô͘-sîn kui-tīn pe--lâi ,  Koh ū sat-bú tī in ê kéng-lāi móa sì-kòe , 32 I lo̍h-pha̍uh hō͘ in chòe hō͘ ;  Tī in ê thó͘-tōe kàng-lo̍h iām-hé , 33 I ia̍h phah in ê phû-tô-chhiū kap bû-hoa-kó chhiū ,  Húi-hoāi in kéng-lāi ê chhiū-ba̍k , 34 I chi̍t-ē chhut-siaⁿ hông-thiông chiū lâi ,  Chháu-meh bōe-sǹg--tit , 35 It-chīn chia̍h in ê thó͘-tōe ê chhài-soe ,  Koh chia̍h in chhân-hn̂g só͘ chhut--ê , 36 I koh phah-sí in kok-lāi it-chhè ê tōa-kiáⁿ ,  Chiū-sī in khùi-la̍t ê khí-thâu , 37 I chhōa in chhut-lâi ,  tòa gûn tòa kim ;  I ê chi-phài tiong ,  bô chi̍t ê loán-jio̍k ê lâng , 38 In chhut--lâi ê sî ,  Ai-ki̍p chiū hoaⁿ-hí ,  In-ūi Ai-ki̍p bat ūi-tio̍h in lâi kiaⁿ , 39 I khí hûn chòe pò͘-phâng ,  Mî--sî ēng hé chiò-kng , 40 In chi̍t-ē kiû ,  I chiū hō͘ ian-chhun pe--lâi ,  Koh ēng thiⁿ ê piáⁿ hō͘ in pá-chiok , 41 I phah-khui chio̍h-pôaⁿ ,  chúi chiū chhèng-chhut ;  Tī ta-tōe chúi lâu chhin-chhiūⁿ hô , 42 In-ūi I kì-liām I sèng ê ōe ,  Kap I ê lô͘-po̍k A-pek-la̍h-hán , 43 I chhōa I ê peh-sìⁿ tāi-ia̍t chhut-lâi ,  Chhōa I kéng ê peh-sìⁿ chhiùⁿ hoaⁿ-hí ê koa chhut--lâi , 44 I chiong lia̍t-kok ê tōe siúⁿ-sù in ,  In chiū sêng-chiap hiah ê peh-sìⁿ tio̍h-bôa só͘ tit-tio̍h--ê ; 45 Beh hō͘ in thàn I ê lu̍t-lē ,  Siú I ê hoat-tō͘ ,  Lín tio̍h o-ló Iâ-hô-hoa , 
