1 Tāi-pi̍t ê kî-tó , 1)	Iâ-hô-hoa ah ,  kiû Lí thiaⁿ kong-gī ,  liû-sim thiaⁿ góa ê kiû-kiò ;  Góa ê kî-tó m̄-sī tùi kan-chà ê chhùi-tûn chhut ;  kiû Lí àⁿ hī-khang lâi thiaⁿ , 2 Goān góa ê phòaⁿ-sû tùi Lí ê bīn-chêng hoat-chhut ,  Goān Lí ê ba̍k-chiu kàm-chhat chèng-ti̍t , 3 Lí í-keng chhì-giām góa ê sim ,  Lí tī mî--sî kàm-chhat góa ;  Lí thoàn-liān góa ,  bô chhē--tio̍h sím-mi̍h ;  Góa li̍p-chì ,  hō͘ góa ê chhùi bô ū kè-sit , 4 Lūn-kàu lâng ê kiâⁿ-chòe ,  góa thàn Lí só͘ kóng ê ōe ,  Ka-kī kín-siú ,  bô kiâⁿ kiông-ok lâng ê lō͘ , 5 Góa ê kha tiāⁿ-tiāⁿ kiâⁿ Lí ê lō͘ ,  Góa ê kha bē-bat ta̍h-chhū , 6 Siōng-tè ah ,  lūn-kàu góa ,  góa bat kiû-kiò Lí ,  in-ūi Lí beh ìn góa ;  Kiû Lí àⁿ hī-khang thiaⁿ góa ê ōe , 7 Kiû Lí hián-bêng Lí koh-iūⁿ ê jîn-chû ,  Lí sī ēng chiàⁿ-chhiú kiù óa-khò Lí ê lâng ,  Thoat-lī hiah ê khí-lâi kong-kek in--ê , 8 Kiû Lí pó-hō͘ góa chhin-chhiūⁿ pó-hō͘ ba̍k-chiu-jîn ,  Chiong góa khàm-ba̍t tī Lí ê si̍t-ē , 9 Hō͘ góa thoat-lī hiah ê chhiúⁿ-kiap góa ê pháiⁿ-lâng ,  Chiū-sī ûi-khùn góa ,  beh hāi góa sìⁿ-miā ê tùi-te̍k , 10 In hō͘ ka-kī ê iû pau-ba̍t ;  In ê chhùi kóng kiau-ngō͘ ê ōe , 11 In hiān-chāi ûi-khùn goán ê kha-pō͘ ;  In chù-ba̍k beh chhia-tó goán tī tōe--nih , 12 In chhin-chhiūⁿ sai siàu-siūⁿ beh kā mi̍h ;  Koh chhin-chhiūⁿ béng ê sai-á-thûn bih tī àm-ba̍t ê só͘-chāi , 13 Iâ-hô-hoa ah ,  kiû Lí khí--lâi ,  tí-tng tùi-te̍k ;  Chiong i táⁿ-tó ;  Ēng Lí ê to kiù góa ê sìⁿ-miā thoat-lī pháiⁿ-lâng , 14 Iâ-hô-hoa ah ,  ēng Lí ê chhiú kiù góa thoat-lī sè-kan-lâng ;  Thoat-lī hiah ê tī kim-seng ū hok-hūn ê sè-kan-lâng ,  Lí chiong Lí ê châi-pó chhiong-móa in ê pak-tó͘ ;  In ū kiáⁿ-jî kàu sim-móa ì-chiok ;  chiong kî-û ê châi-bu̍t lâu hō͘ in ê eⁿ-á , 15 Lūn-kàu góa ,  góa beh tī gī ê tiong-kan khòaⁿ-kìⁿ Lí ê bīn ;  Góa khùn-chhíⁿ ê sî ,  khòaⁿ-kìⁿ Lí ê hêng-iông ,  chiū sim-móa ì-chiok , 
