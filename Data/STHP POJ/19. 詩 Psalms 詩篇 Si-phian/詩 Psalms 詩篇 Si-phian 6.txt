1 Tāi-pi̍t ê si ,  kau hō͘ Ga̍k-koaⁿ ;  ēng si-hiân ê ga̍k-khì ;  tiāu ,  ēng tē poeh , 1)	Iâ-hô-hoa ah ,  m̄-thang tī Lí ê siū-khì-tiong chek-pī góa ,  Ia̍h m̄-thang tī Lí tōa siū-khì-tiong khiàn-chek góa , 2 Iâ-hô-hoa ah ,  kiû Lí khó-lîn góa ,  in-ūi góa soe-lám ;  Iâ-hô-hoa ah ,  kiû Lí i-tī góa ,  in-ūi góa ê kut-thâu ngia̍uh-ngia̍uh-chhoah , 3 Góa ê sim tōa-tōa kiaⁿ-hiâⁿ ;  Iâ-hô-hoa ah ,  Lí beh kàu tī-sî chiah kiù góa?4 Iâ-hô-hoa ah ,  kiû Lí oa̍t-tò-tńg kiù góa ê sìⁿ-miā ;  Ūi-tio̍h Lí ê chû-ài lâi kiù góa , 5 In-ūi sí-bô ê tiong-kan ,  bô kì-liām Lí ;  Im-hú ê tiong-kan ,  chī-chūi kám-siā Lí?6 Góa in-ūi haiⁿ-haiⁿ-chhan lâi ià-siān ;  Góa ta̍k-mî lâu ba̍k-sái ,  im góa ê bîn-chhn̂g ,  Sip-thàu góa ê jio̍k-á , 7 Góa in-ūi iu-būn ,  ba̍k-chiu phah-pháiⁿ ;  Koh in-ūi góa it-chhè ê tùi-te̍k ,  lâi ba̍k-chiu hoe , 8 Lín it-chhè chòe pháiⁿ ê lâng ,  tio̍h lī-khui góa ;  In-ūi Iâ-hô-hoa thiaⁿ-kìⁿ góa thî-khàu ê siaⁿ , 9 Iâ-hô-hoa ū thiaⁿ góa ê khún-kiû ;  Iâ-hô-hoa beh chiap-la̍p góa ê kî-tó , 10 Góa ê tùi-te̍k lóng beh kiàn-siàu ,  tōa-tōa kiaⁿ-hiâⁿ ;  In beh thè tò-tńg ,  hut-jiân kiàn-siàu , 
