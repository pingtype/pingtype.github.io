1 Hui-lī-sū lâng tī Ka-te̍k lia̍h-tio̍h Tāi-pi̍t ,  hit-sî i chòe chit ê kim ê si ;  kau hō͘ Ga̍k-koaⁿ ;  tiāu ,  sī ēng "hn̄g-hn̄g bô siaⁿ ê kap"1)	Siōng-tè ah ,  kiû Lí khó-lîn góa ,  in-ūi lâng beh thun-chia̍h góa ;  Thong-ji̍t kong-kek ,  ap-chè góa , 2 Góa ê tùi-te̍k thong-ji̍t beh thun-chia̍h góa ,  In-ūi khí kiau-ngō͘ kong-kek góa ê lâng chin chōe , 3 Góa tī kiaⁿ-hiâⁿ ê sî ,  Góa beh óa-khò Lí , 4 Góa khò Siōng-tè ,  góa beh o-ló I ê ōe ;  Góa í-keng óa-khò Siōng-tè ,  góa chiū bô kiaⁿ ,  Sio̍k tī hiat-khì--ê beh siáⁿ hoat-tit góa ta-ôa?5 In thong-ji̍t kóe-chhoa̍h góa ê ōe ;  In tùi góa só͘-siūⁿ--ê ,  lóng sī beh hāi góa , 6 In chū-chi̍p ,  bâi-ho̍k ,  teh siòng góa ê kha-pō͘ ,  Chhin-chhiūⁿ tng-tán beh hāi góa ê sìⁿ-miā , 7 In chòe-pháiⁿ kiám ōe tô-thoat mah? Siōng-tè ah ,  kiû Lí tī siū-khì-tiong ,  hō͘ chèng peh-sìⁿ tūi-lo̍h , 8 Góa ê liû-lo̍k ,  Lí lóng kì-siàu ;  Kiû Lí chiong góa ê ba̍k-sái siu tī Lí ê phê-lông ;  Che kiám bô lóng kì tī Lí ê chheh mah?9 Góa kiû-kiò ê ji̍t ,  góa ê tùi-te̍k lóng beh oa̍t-tńg-sin thè--khì ;  Siōng-tè ūi góa ,  che sī góa só͘ chai , 10 Góa khò Siōng-tè ,  góa beh o-ló I ê ōe ;  Góa khò Iâ-hô-hoa ,  góa beh o-ló I ê ōe , 11 Góa í-keng óa-khò Siōng-tè ,  góa chiū bô kiaⁿ ;  Lâng beh siáⁿ hoat-tit góa ta-ôa?12 Siōng-tè ah ,  góa tùi Lí só͘ hē ê goān tī góa ê sin-chiūⁿ ;  Góa beh ēng siā-un ê chè hiàn hō͘ Lí , 13 In-ūi Lí kiù góa ê oa̍h-miā thoat-lī sí-bô ;  Lí kiám-m̄-sī pó-hō͘ góa ê kha bô poa̍h-tó mah? Hō͘ góa tī Siōng-tè ê bīn-chêng ,  kiâⁿ tī oa̍h-miā ê kng tiong mah?
