1 Iâ-hô-hoa ê lô͘-po̍k Tāi-pi̍t ê si ;  kau hō͘ Ga̍k-koaⁿ ,  Tng Iâ-hô-hoa kiù i thoat-lī it-chhè ê tùi-te̍k ,  kap Sò-lô ê chhiú ê ji̍t ,  i tùi Iâ-hô-hoa liām chit ê si ê ōe ;  kóng , 1)	Iâ-hô-hoa góa ê khùi-la̍t ah ,  góa thiàⁿ Lí , 2 Iâ-hô-hoa sī góa ê soaⁿ-giâm ,  góa ê soaⁿ-chē ,  góa ê Kiù-chú ;  Góa ê Siōng-tè ,  góa ê chio̍h-pôaⁿ ,  góa beh óa-khò I ;  I sī góa ê tîn-pâi ,  sī kiù góa ê kak ,  sī góa ê koâiⁿ-tâi , 3 Góa beh kiû-kiò eng-kai o-ló ê Iâ-hô-hoa ;  Góa chiū tit-tio̍h kiù thoat-lī góa ê tùi-te̍k , 4 Sí-bô ê soh tîⁿ góa ,  Húi-lūi ê tōa-chúi hō͘ góa kiaⁿ , 5 Im-kan ê soh ûi-khùn góa ,  Sí-bô ê lô-bāng lîm-kàu góa , 6 Góa tī khó͘-lān-tiong kî-kiû Iâ-hô-hoa ,  Tùi góa ê Siōng-tè kiû-kiò ;  I tùi I ê tiān-lāi thiaⁿ góa ê siaⁿ ,  Góa tī I ê bīn-chêng só͘ kiû--ê ji̍p tī I ê hī-khang , 7 In-ūi I siū-khì ,  tōe chiū iô koh choah ;  Soaⁿ ê tōe-ki ia̍h tín-tāng iô-choah , 8 Tùi I ê phīⁿ-khang chhèng-chhut ian ,  Tùi I ê chhùi-lāi hoat-chhut hé ,  Thô͘-thòaⁿ tùi án-ni to̍h , 9 I hō͘ thiⁿ sûi-lo̍h kē ,  pún-sin lîm-kàu ,  I ê kha-ē o͘-àm-àm , 10 I khiâ ki-lō͘-peng teh pe ;  I ēng hong ê si̍t kín-kín pe , 11 I ēng o͘-àm chòe bih-sin ê só͘-chāi ,  chòe tiùⁿ-pâng lâi ûi I ;  Chiū-sī chúi ê o͘-àm ,  khong-tiong ê ba̍t-hûn , 12 In-ūi I thâu-chêng ê kng ,  chiū I ê ba̍t-hûn kiâⁿ kè-khì ,  Ū pha̍uh kap to̍h ê thô͘-thòaⁿ , 13 Iâ-hô-hoa tī thiⁿ--nih khí lûi ,  Chì-koâiⁿ--ê chhut I ê siaⁿ ;  Ū pha̍uh kap to̍h ê thô͘-thòaⁿ , 14 I siā-chhut I ê chìⁿ ,  hō͘ tùi-te̍k sì-sòaⁿ ;  Hoat-chhut chōe-chōe sih-nà ,  hō͘ in jiáu-loān , 15 Iâ-hô-hoa ah ,  Lí ê chek-pī chi̍t-ē hoat ,  Lí ê phīⁿ-khang ê khì chi̍t-ē chhut ,  Chúi-tóe chiū chhut-hiān ,  Tōa-tōe ê kun-ki ia̍h lō͘-hiān , 16 I tùi téng-bīn chhun-chhiú khiú góa ,  Khan góa chhut tōa-chúi ê tiong-kan , 17 I kiù góa thoat-lī góa béng ê tùi-te̍k ,  Í-ki̍p hiah ê oàn-hūn góa ê lâng ;  In-ūi in pí góa khah-kiông , 18 Góa tú-tio̍h chai-lān ê ji̍t ,  in lâi kong-kek góa ;  chóng-sī Iâ-hô-hoa sī góa só͘ óa-khò--ê , 19 I ia̍h chhōa góa kàu khui-khoah ê só͘-chāi ,  I kiù góa ,  in-ūi I hoaⁿ-hí góa , 20 Iâ-hô-hoa chiàu góa ê gī pò-tap góa ;  Chiàu góa chhiú ê chheng-khì pò-siúⁿ góa , 21 In-ūi góa chun-siú Iâ-hô-hoa ê tō-lō͘ ,  Bē-bat chòe-pháiⁿ ,  lī-khui góa ê Siōng-tè , 22 I ê hoat-lu̍t lóng tī góa ê bīn-chêng ;  I ê lé-gî ,  góa bē-bat khì-sak , 23 Góa tī I ê bīn-chêng chòe oân-choân ,  Góa ia̍h pó-siú ka-kī ,  lī-khui góa ê chōe-ok , 24 Só͘-í Iâ-hô-hoa pò-siúⁿ góa ,  sī chiàu góa ê gī ;  Ia̍h sī chiàu góa tī I ê ba̍k-chiu chêng ,  góa chhiú ê chheng-khì , 25 Chû-ài ê lâng ,  Lí ēng chû-ài khoán-thāi i ;  Oân-choân ê lâng ,  Lí ēng oân-choân khoán-thāi i ; 26 Chheng-khì ê lâng ,  Lí ēng chheng-khì khoán-thāi i ;  Koāi-phiah ê lâng ,  Lí ēng oan-khiau khoán-thāi i , 27 In-ūi khùn-khó͘ ê peh-sìⁿ ,  Lí beh kiù i ;  Chū-ko ê ba̍k-chiu ,  Lí beh hō͘ i hê--lo̍h-khì , 28 In-ūi Lí beh tiám-to̍h góa ê teng ;  Iâ-hô-hoa góa ê Siōng-tè beh chiò-kng góa ê àm , 29 In-ūi góa óa-khò Lí ,  chhiong-ji̍p kun-tūi ,  Óa-khò góa ê Siōng-tè thiàu-kè chhiûⁿ , 30 Lūn-kàu Siōng-tè ,  I ê lō͘ sī oân-choân ;  Iâ-hô-hoa ê ōe sī kè thoàn-liān--ê ;  Kìⁿ-nā óa-khò I--ê ,  I chiū chòe in ê tîn-pâi , 31 In-ūi Iâ-hô-hoa í-gōa ,  chī-chūi sī Siōng-tè? Goán ê Siōng-tè í-gōa ,  chī-chūi sī chio̍h-pôaⁿ?32 Chiū-sī hit ê ēng khùi-la̍t hâ góa ê io ,  Hō͘ góa ê lō͘ oân-choân ê Siōng-tè , 33 I hō͘ góa ê kha chhin-chhiūⁿ lo̍k-bú ê kha ,  Koh an-tì góa tī góa koâiⁿ ê só͘-chāi , 34 I kà-sī góa ê chhiú gâu kau-chiàn ,  Tì-kàu góa ê chhiú-kut ōe khui tâng ê keng , 35 Lí ēng Lí kiù-un ê tîn-pâi hō͘ góa ;  Lí ēng chiàⁿ-chhiú hû-chhî góa ;  Lí ê un-hô hō͘ góa chòe tōa , 36 Lí hō͘ góa só͘ ta̍h ê tōe khui-khoah ;  Góa ê kha bē-bat ta̍h-chhū , 37 Góa beh tui góa ê tùi-te̍k ,  ia̍h beh jip--tio̍h in ;  In iáu-bē bia̍t-bô ê tāi-seng ,  góa bô beh tò-tńg , 38 Góa beh phah in thiám-thiám ,  tì-kàu in bōe khí-lâi ;  In beh tó tī góa ê kha-ē , 39 In-ūi Lí bat ēng khùi-la̍t hâ góa ê io ,  hō͘ góa gâu kau-chiàn ;  Lí hō͘ hiah ê khí-lâi kong-kek góa--ê ,  lóng hâng-ho̍k tī góa ê ē-bīn , 40 Lí ia̍h hō͘ góa ê tùi-te̍k oa̍t-tńg-sin tô-cháu ;  Hō͘ góa ōe châu-bia̍t hiah ê oàn-hūn góa ê lâng , 41 In kiû-kiò ,  ia̍h bô lâng kiù in ;  Chiū kiû-kiò Iâ-hô-hoa ,  I ia̍h bô ìn , 42 Góa tûi in kàu chhùi-chhùi ,  chhin-chhiūⁿ hong chhe ê thô͘-hún ;  Piàⁿ-chhut in ,  chhin-chhiūⁿ ke-lō͘ ê thô͘-bê , 43 Lí kiù góa thoat-lī peh-sìⁿ ê saⁿ-chiⁿ ;  Lí siat-li̍p góa chòe lia̍t-pang ê thâu ;  Góa pún-jiân m̄-bat ê peh-sìⁿ beh ho̍k-sāi góa ; 44 In chi̍t-ē thiaⁿ-kìⁿ góa ê miâ chiū beh sūn-thàn góa ;  Īⁿ-pang ê lâng beh tâu-hâng góa , 45 Īⁿ-pang lâng beh soe-thè ,  Kiaⁿ-hiâⁿ ngia̍uh-ngia̍uh-chhoah ,  chhut in ê iâⁿ-chē , 46 Iâ-hô-hoa sī oa̍h--ê ,  goān góa ê chio̍h-pôaⁿ tit-tio̍h o-ló ;  Goān kiù góa ê Siōng-tè tit-tio̍h seng-koâiⁿ , 47 Chit ê Siōng-tè chiū-sī hit ê kā góa sin-oan ,  Hō͘ chèng peh-sìⁿ hâng-ho̍k tī góa ê ē-bīn--ê , 48 I kiù góa thoat-lī góa ê tùi-te̍k ,  Lí chiong góa kú-khí khah koâiⁿ hiah ê khí-lâi kong-kek góa ê ;  Lí kiù góa thoat-lī kiông-pō ê lâng , 49 Iâ-hô-hoa ah ,  in-ūi án-ni góa beh tī lia̍t-pang-tiong kám-siā Lí ;  Chhiùⁿ-koa o-ló Lí ê miâ , 50 Iâ-hô-hoa siúⁿ-sù ke̍k-tōa ê kiù-un ,  hō͘ I só͘ siat-li̍p ê ông ;  Si-chhut chû-ài hō͘ I siū-boah-iû ê ,  Chiū-sī hō͘ Tāi-pi̍t kap i ê hō͘-è ,  ti̍t-kàu éng-oán , 
