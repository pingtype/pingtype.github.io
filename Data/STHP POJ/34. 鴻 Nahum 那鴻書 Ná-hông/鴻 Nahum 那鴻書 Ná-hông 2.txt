1 Phò-hoāi--ê chiūⁿ-kàu lí ê bīn-chêng ;  lí tio̍h kò͘-siú ōe-só͘ ,  tî-hông lō͘-thâu ,  io tio̍h giám-ngī ,  khùi-la̍t ke̍k kian-kò͘ , 2 In-ūi Iâ-hô-hoa ho̍k-tò Ngá-kok ê êng-kng ,  chhin-chhiūⁿ Í-sek-lia̍t ê êng-kng ;  in-ūi chhiúⁿ-kiap--ê í-keng chhiúⁿ-kiap i ,  koh húi-hoāi in ê phû-tô-ki , 3 I ê ióng-sū ê tîn-pâi sī âng--ê ,  chiàn-sū lóng chhēng chu-âng saⁿ ;  tī i pī-pān kau-chiàn ê ji̍t ,  chiàn-chhia ê kǹg-thih iām-iām-sih ,  i ê chhiuⁿ bú-lâi bú-khì , 4 Chhia tī ke-lō͘ loān-loān chông ,  tī khui-khoah ê só͘-chāi oe-oe khoeh-khoeh ;  khoán-sit chhin-chhiūⁿ hé-pé ,  kín-kín cháu ,  chhin-chhiūⁿ sih-nà , 5 I tiám-sǹg i ê kùi-cho̍k ,  in pō͘-kiâⁿ tian-tó ,  kín-kín kàu siâⁿ-chhiûⁿ ,  pī-pān pó-hō͘ ê khì-kū , 6 Hiah ê hô-cha̍h lóng khui ,  kiong-tiān siau-bia̍t , 7 Ông-hō͘ siū lêng-jio̍k ,  hō͘ lâng lia̍h-khì ;  kiong-lú tûi-heng ,  ai-háu chhin-chhiūⁿ kap ê siaⁿ , 8 Nî-nî-bî tùi chá í-lâi ,  chhin-chhiūⁿ chū-chi̍p chúi ê tî ;  taⁿ in lóng tô-cháu ,  ū lâng kiò kóng ,  Thêng-kha ,  thêng-kha ;  chóng-sī bô lâng oa̍t-thâu khòaⁿ , 9 Chhiúⁿ i ê gûn ,  kiap i ê kim ;  só͘ chek-chū--ê bô hān-liōng ,  súi ê kó͘-tóng ke̍k hong-sēng , 10 Taⁿ khang-hu lah ,  khang-khang lah ,  pha-hng lah ;  sim sit-táⁿ ,  kha-thâu-u saⁿ-kha̍p ,  io lóng thàng-thiàⁿ ,  bīn lóng piàn-sek , 11 Sai ê hia̍t kap sòe-chiah sai ,  chia̍h-mi̍h ê só͘-chāi ,  chiū-sī kang ê sai ,  bú ê sai ,  sòe-chiah sai ,  sì-kòe kiâⁿ bô tio̍h-kiaⁿ ê só͘-chāi ,  taⁿ tī toh-lo̍h ah?12 Tōa chiah sai thiah-li̍h mi̍h ,  hō͘ sòe-chiah sai chia̍h kàu-gia̍h ;  ūi-tio̍h bú ê sai kā-sí oa̍h-mi̍h ,  chiong só͘ thiah-li̍h--ê tún-móa i ê hia̍t ,  chiong só͘ kā-tio̍h--ê ,  chek-móa i ê tōng , 13 Bān-kun ê Iâ-hô-hoa kóng ,  Khòaⁿ ah ,  Góa kong-kek lí ,  koh tī hé-hun-tiong sio-pháiⁿ i ê bé-chhia ,  to-kiàm iā beh thun-bia̍t lí ê sòe-chiah sai ;  Góa beh tùi tōe-chiūⁿ tû-bia̍t lí só͘ chhiúⁿ-lia̍h--ê ;  lí ê sù-chiá ê siaⁿ ,  bô koh hō͘ lâng thiaⁿ-kìⁿ , 
