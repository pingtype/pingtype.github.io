1 Ū chai-ē ah ,  hō͘ lâng lâu-huih ê siâⁿ ,  ū khúi-chà kiông-pō móa-móa ,  chhiúⁿ-kiap bô soah , 2 Ū bé-piⁿ ê siaⁿ ,  ū chhia-lûn hū-hū-háu ê siaⁿ ,  bé phut-phut-thiàu ,  chhia khōng-khōng-háu ; 3 bé-peng chìn-chêng ,  to-kiàm kng nà-nà ,  i ê chhiuⁿ iām-iām-sih ;  siū-thâi--ê put-chí chōe ,  sin-si chiâⁿ tōa-tui ,  sin-si bōe sǹg-tit ,  lâng poa̍h-tó tī sí-lâng ê téng-bīn , 4 In-ūi súi ê chhiong-ki ū chōe-chōe îm-hēng ,  koàn-liān chòe ang-î ,  ēng i ê îm-hēng bê-he̍k lia̍t-kok ,  ēng i ê siâ-su̍t bê-he̍k chōe-chōe cho̍k , 5 Bān-kun ê Iâ-hô-hoa kóng ,  Khòaⁿ ah ,  Góa kong-kek lí ,  Góa beh hian lí ê kûn ,  khàm lí ê bīn ,  hō͘ lia̍t-kok khòaⁿ-kìⁿ lí ê chhiah-theh ,  hō͘ lia̍t-pang khòaⁿ-kìⁿ lí ê kiàn-siàu , 6 Góa beh chiong khó-ò͘ⁿ ù-òe ê mi̍h hiat tī lí ê sin-chiūⁿ ,  lêng-jio̍k lí ,  hō͘ lâng ba̍k-chiu khòaⁿ-kìⁿ , 7 Tùi án-ni kìⁿ-nā khòaⁿ-kìⁿ lí--ê ,  lóng beh tô-cháu lī-khui lí ,  kóng ,  Nî-nî-bî pha-hng lah ,  ū sím-mi̍h lâng ūi i pi-siong ah? góa beh tùi toh-lo̍h chhē-tio̍h an-ùi lí ê lâng ah?8 Lí kiám ū khah-iâⁿ Lô-a-bûn mah? I chē tī chiah ê hô ê tiong-kan ,  chiu-ûi ū chúi ,  hái chòe i ê hô-kau ,  hái chòe i ê siâⁿ-chhiûⁿ , 9 Kó͘-si̍t kap Ai-ki̍p chòe i bô hān-liōng ê khùi-la̍t ;  Hut kap Lō͘-pí sī pang-chān lí--ê , 10 Chóng-sī i siū chhian-sóa hō͘ lâng lia̍h-khì ;  i ê eⁿ-á hō͘ lâng siak-sí tī ke-lō͘-thâu ;  lâng ūi-tio̍h i chun-kùi ê lâng liam-khau ;  i ê tōa koaⁿ-oân lóng hō͘ thih-liān pa̍k , 11 Lí beh lim kàu chùi ,  ia̍h beh siū khǹg-ba̍t ;  koh in-ūi siám-pī tùi-te̍k lâi chhē ōe-só͘ , 12 Lí it-chhè hiám-iàu ê só͘-chāi ,  beh chhin-chhiūⁿ bû-hoa-kó chhiū ;  ū khí-thâu-se̍k ê bû-hoa-kó ,  chi̍t-ē iô i ,  chiū ka-la̍uh tī chia̍h ê lâng ê chhùi , 13 Khòaⁿ ah ,  lín tiong-kan ê peh-sìⁿ sī chhin-chhiūⁿ hū-jîn-lâng ;  lí kéng-lāi ê mn̂g ,  lóng khui tī tùi-te̍k ê bīn-chêng ;  hé sio lí ê mn̂g-kông , 14 Lí tio̍h chhiūⁿ chúi ,  pī-pān siū ûi-khùn ;  tio̍h kian-kò͘ lí ê ōe-só͘ ;  tio̍h kàu thô͘-khut ta̍h thô͘ ,  siu-lí chng-iô , 15 Tī-hia hé beh sio-bia̍t lí ,  to beh thâi lí ,  thun-bia̍t lí chhin-chhiūⁿ tō͘-kâu ;  chhut-chāi lí ke-thiⁿ chōe-chōe chhin-chhiūⁿ tō͘-kâu ,  ke-thiⁿ chōe-chōe chhin-chhiūⁿ chháu-meh , 16 Lí ke-thiⁿ lí ê seng-lí-lâng ,  khah-chōe thiⁿ-téng ê chhiⁿ ;  tō͘-kâu sún-hāi-liáu chiū pe--khì , 17 Lí ê kùi-cho̍k chhin-chhiūⁿ chháu-meh ,  lí ê tōa koaⁿ-oân chhin-chhiūⁿ kui-tīn ê chháu-meh ,  thiⁿ-khì léng ê sî chiū hioh tī lî-pa ,  ji̍t chhut chiū pe--khì ,  lâng m̄-chai i khì toh-lo̍h , 18 A-su̍t ông ah ,  lí ê bo̍k-chiá teh khùn ;  lí ê kùi-cho̍k tó-teh ;  lí ê peh-sìⁿ sì-sòaⁿ tī soaⁿ--nih ,  bô lâng chio-chi̍p , 19 Lí ê siong bōe i--tit ;  lí siū phah chin-thiám ;  kìⁿ-nā thiaⁿ-kìⁿ lí ê siau-sit--ê ,  beh in-ūi lí phah-chhiú ;  lí só͘ kiâⁿ ê pháiⁿ ,  sím-mi̍h lâng bô tú-tio̍h?
