1 Pó-lô chòe sù-tô͘ (m̄ sī chhut tī lâng ,  iā m̄ sī tùi lâng ,  chiū-sī tùi Iâ-so͘ Ki-tok kap hō͘ I tùi sí-lâng tiong koh-oa̍h ê Pē Siōng-tè )2  taⁿ kap tâng tī-teh ê chèng hiaⁿ-tī phoe kià hō͘ Ka-lia̍p-thài chiah ê kàu-hōe:3  goān lín tùi Pē Siōng-tè kap lán ê Chú Iâ-so͘ Ki-tok tit-tio̍h un-tián pêng-an ; 4  I ūi-tio̍h lán ê chōe hiàn ka-kī ,  beh kiù lán chhut hiān-kim pháiⁿ ê sè-tāi ,  chiū-sī chiàu lán ê Pē Siōng-tè ê chí-ì ; 5  goān êng-kng kui I kàu tāi-tāi ,  À-bēng , 6  Chêng tī Ki-tok ê un tiàu lín ê ,  lín lī-khui I kàu chiah kín ,  khì thàn pa̍t iūⁿ ê hok-im ,  sī góa só͘ kî-koài ; 7  hit ê pa̍t-ê m̄ sī hok-im ,  put-kò ū lâng kiáu-jiáu lín ,  ài phah-loān Ki-tok ê hok-im nā-tiāⁿ , 8  Taⁿ siat-sú goán ,  á-sī tùi thiⁿ lâi ê thiⁿ-sài thoân hok-im hō͘ lín ,  koh-iūⁿ tī goán só͘ bat thoân hō͘ lín ê ,  i tio̍h siū chiù-chó͘ , 9  Chhin-chhiūⁿ goán chêng bat kóng ê ,  taⁿ góa koh kóng i ,  nā ū lâng thoân hok-im hō͘ lín ,  koh-iūⁿ tī lín só͘ bat siū ê ,  i tio̍h siū chiù-chó͘ , 10  Góa taⁿ sī teh tùi lâng thiám-mī mah? Á-sī tùi Siōng-tè ah? Á-sī góa teh kiû hō͘ lâng hoaⁿ-hí ah? Góa nā iáu-kú ài hō͘ lâng hoaⁿ-hí ,  chiū m̄ sī Ki-tok ê lô͘-po̍k , 11  Hiaⁿ-tī ah ,  góa pò lín chai lūn góa pêng-sò͘ só͘ thoân ê hok-im ,  hit-ê m̄ sī chiàu lâng ê ì-sù , 12  In-ūi góa bē bat tùi lâng siū-tio̍h ,  iā bô siū lâng kà-sī ,  sī tùi Iâ-so͘ Ki-tok ê khé-sī , 13  Lín bat thiaⁿ-kìⁿ góa chêng tī Iû-thài kàu só͘ kiâⁿ-chòe ê ,  chiū-sī khún-tio̍k Siōng-tè ê kàu-hōe chin thiám ,  lâi hām-hāi i , 14  Koh góa tī Iû-thài kàu pí pún-cho̍k tâng-pòe ê chōe-chōe lâng khah chìn-pō͘ ,  ūi-tio̍h góa chó͘-chong ê ûi-thoân koh khah jia̍t-sim , 15  Nā-sī tùi goán lāu-bú ê thai hun-piat góa ,  ēng I ê un-tián tiàu góa ê Siōng-tè , 16  kì-jiân hoaⁿ-hí chiong I ê Kiáⁿ hián-bêng tī góa ,  beh hō͘ góa soan-thoân I tī gōa-pang ,  góa chiū bô kap lâng chham-siông , 17  iā bô chiūⁿ Iâ-lō͘-sat-léng chiū-kūn hiah ê tāi-seng góa chòe sù-tô͘ ê ;  to̍k-to̍k khì A-lat-pek ,  koh tò-tńg-lâi Tāi-má-sek , 18  Saⁿ nî āu góa chiūⁿ Iâ-lō͘-sat-léng ,  khì thàm Ki-hoat ,  kap i tòa cha̍p-gō͘ ji̍t , 19  Kî-û ê sù-tô͘ ,  tû-khì Chú ê hiaⁿ-tī Ngá-kok í-gōa ,  góa lóng bô kìⁿ-tio̍h , 20  Taⁿ góa só͘ siá hō͘ lín ê ,  góa tī Siōng-tè ê bīn-chêng bô pe̍h-chha̍t , 21  Āu-lâi góa kàu Sū-lī-a kap Ki-lī-ka ê tōe-hng , 22  Hit sî sio̍k Iû-thài tōe tiàm-tī Ki-tok chiah ê kàu-hōe ,  iáu-kú m̄ bat góa ê bīn ;  in kan-ta thiaⁿ-kìⁿ kóng , 23  Chêng khún-tio̍k lán ê ,  taⁿ thoân i pêng-sò͘ só͘ hām-hāi ê kàu ; 24  chiū in-ūi góa kui êng-kng Siōng-tè , 
