1 Kè cha̍p-sì nî góa kap Pa-ná-pa koh chiūⁿ Iâ-lō͘-sat-léng ,  iā chhōa Thê-to saⁿ-kap khì , 2  Góa sī hōng khé-sī chiah chiūⁿ khì ;  koh chiong góa tī gōa-pang só͘ thoân ê hok-im tùi in pâi-lia̍t ,  sī lēng-gōa tùi ū bêng-bōng ê lâng pâi-lia̍t ,  bián góa hiān-kim á-sī í-chêng só͘ kiâⁿ ê kui tī khang-khang , 3  Kap góa khì ê Thê-to ,  sī Hi-lī-nî lâng ,  iā bô hō͘ lâng bián-kióng i siū kat-lé , 4  Sī ūi-tio̍h ū àm-chīⁿ ín-chìn lâi ké ê hiaⁿ-tī ,  in àm-chīⁿ ji̍p lâi thau-khòaⁿ goán tiàm-tī Ki-tok Iâ-so͘ só͘ ū ê chū-iû ,  beh hō͘ goán chiâⁿ-chòe lô͘-po̍k , 5  Goán bē bat chi̍t sî hâng-ho̍k lâi niū in ,  sī beh hō͘ hok-im ê chin-lí tn̂g-tn̂g chûn tī lín tiong-kan , 6  Tùi tī hiah ê hō chòe ū bêng-bōng ê lâng ,  (bô lūn in chêng sī sím-mi̍h téng-hō ê lâng ,  tī góa bô choa̍h ;  Siōng-tè bô ēng gōa-māu chhú lâng) ,  kiù-kèng hiah ê ū bêng-bōng ê lâng tī góa bô ke-thiⁿ sím-mi̍h , 7  Hoán-tńg sī án-ni ,  in khòaⁿ-kìⁿ Chú thok-tiōng góa thoân hok-im hō͘ bē siū kat-lé ê ,  chhin-chhiūⁿ thok-tiōng Pí-tek thoân hok-im hō͘ í-keng siū kat-lé ê , 8  (in-ūi chhut-la̍t kiâⁿ tī Pí-tek ,  hō͘ i chòe siū kat-lé ê ê sù-tô͘ ,  iā chhut-la̍t kiâⁿ tī góa ,  hō͘ góa chòe gōa-pang ê sù-tô͘) , 9  koh chai só͘ siúⁿ-sù góa ê un-tián ,  chiū Ngá-kok ,  Ki-hoat ,  Iok-hān ,  lâng khòaⁿ chòe thiāu-chio̍h ê ,  chhun chiàⁿ chhiú kap góa chham Pa-ná-pa saⁿ kau-pôe ,  hō͘ goán khì chiū-kūn gōa-pang lâng ,  iā in khì chiū-kūn siū kat-lé ê ; 10  to̍k-to̍k ài goán siàu-liām sòng-hiong lâng ;  che iā sī góa pún tì-ì teh kiâⁿ ê , 11  Nā-sī Ki-hoat kàu An-thê-o ê sî ,  góa tng-bīn tí-te̍k i ,  sī i ū hoān-chōe , 12  In-ūi ū kúi-nā lâng tùi Ngá-kok hia lâi ,  iáu-bē kàu ê sî ,  i kap gōa-pang lâng saⁿ-kap chia̍h ;  in í-keng kàu ,  i kiaⁿ siū kat-lé ê lâng ,  chiū thè-khui lâi ka-kī hun-piat , 13  Kî-û ê Iû-thài lâng iā kap i chng-chòe ,  tì-kàu liân Pa-ná-pa iā tùi in ê chng-chòe siū ín-iú , 14  Chóng-sī góa khòaⁿ-kìⁿ in bô chiàu-ti̍t kiâⁿ lâi thàn hok-im ê chin-lí ,  chiū tī chèng lâng ê bīn-chêng kā Ki-hoat kóng ,  Lí sī Iû-thài lâng ,  chòe-lâng kì-jiân chhin-chhiūⁿ gōa-pang lâng ,  bô chhin-chhiūⁿ Iû-thài lâng ,  siáⁿ-sū teh bián-kióng gōa-pang lâng o̍h Iû-thài lâng ah?15  Lán chhut-sì chòe Iû-thài lâng ,  m̄ sī gōa-pang ê chōe-jîn , 16  Kì-jiân chai lâng tit-tio̍h chheng-chòe-gī m̄ sī tùi thàn lu̍t-hoat ,  to̍k-to̍k tùi sìn Iâ-so͘ Ki-tok ,  lán iā ū sìn-khò Ki-tok Iâ-so͘ ,  hō͘ lán tùi sìn Ki-tok tit-tio̍h chheng-chòe-gī ,  m̄ sī tùi thàn lu̍t-hoat ,  in-ūi tùi thàn lu̍t-hoat bô lâng ōe tit-tio̍h chheng-chòe-gī , 17  Taⁿ siat-sú lán teh kiû tī Ki-tok tit-tio̍h chheng-chòe-gī ,  iā ka-kī iáu-kú hián-chhut chòe ū chōe ê lâng ,  án-ni Ki-tok sī chōe-ok ê chhe-ēng mah? Toàn-toàn m̄ sī ; 18  in-ūi góa nā koh khí góa chêng só͘ húi ê ,  chiū-sī piáu-bêng ka-kī chòe hoān-hoat ê lâng , 19  In-ūi góa tùi lu̍t-hoat ,  chiū ǹg lu̍t-hoat í-keng sí ,  beh hō͘ góa ǹg Siōng-tè lâi oa̍h , 20  Góa bat kap Ki-tok tâng tèng si̍p-jī-kè ;  góa iáu-kú teh oa̍h ,  m̄ sī iû-goân góa ,  chiū-sī Ki-tok tiàm-tī góa teh oa̍h ;  koh góa hiān-kim tī jio̍k-thé só͘ ū ê oa̍h ,  sī chāi-tī sìn Siōng-tè ê Kiáⁿ lâi oa̍h ,  I bat thiàⁿ góa ,  thòe góa hiàn ka-kī , 21  Góa bô hòe-bô Siōng-tè ê un-tián ;  in-ūi tùi lu̍t-hoat nā ōe tit-tio̍h gī ,  chiū Ki-tok bô in-toaⁿ lâi sí , 
