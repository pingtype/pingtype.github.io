1 Lí nā khòaⁿ-kìⁿ lí ê hiaⁿ-tī ê gû ,  á-sī iûⁿ ,  kiâⁿ bê-lō͘ ,  lí m̄-thang tìⁿ bô khòaⁿ-kìⁿ ,  lí tek-khak tio̍h hō͘ i tò-tńg-lâi lí ê hiaⁿ-tī hia , 2 Lí ê hiaⁿ-tī nā lī-khui lí hn̄g ,  á-sī lí m̄-bat i ,  chiū tio̍h khan kàu lí ê chhù ,  lâu tī lí hia ,  thèng-hāu lí ê hiaⁿ-tī lâi chhē ,  lí chiah hêng i , 3 Lí ê hiaⁿ-tī ê lû ,  á-sī i ê saⁿ ,  bô-lūn i sit-lo̍h sím-mi̍h ,  i sit-lo̍h ,  lí só͘ khioh-tio̍h ê ,  lóng tio̍h án-ni kiâⁿ ,  m̄-thang tìⁿ-chòe bô khòaⁿ-kìⁿ , 4 Lí nā khòaⁿ-kìⁿ lí ê hiaⁿ-tī ê lû ,  á-sī gû ,  poa̍h-tó tī lō͘-ni̍h ,  m̄-thang tìⁿ-chòe bô khòaⁿ-kìⁿ ,  tek-khak tio̍h pang-chān i ,  hû i khí-lâi , 5 Hū-jîn-lâng m̄-thang chhēng ta-po͘-lâng só͘ chhēng ê ,  ta-po͘-lâng iā m̄-thang chhēng hū-jîn-lâng ê saⁿ ;  in-ūi kìⁿ-nā án-ni kiâⁿ ê ,  sī Iâ-hô-hoa lí Siōng-tè só͘ iàm-ò͘ⁿ ê , 6 Lí nā tī lō͘-ni̍h tú-tio̍h chiáu-siū ,  he̍k-sī tī chhiū-ni̍h ,  he̍k-sī tī tōe-ni̍h ,  lāi-bīn ū chiáu-á-kiáⁿ ,  á-sī chiáu-nn̄g ,  chiáu-bú àⁿ chiáu-kiáⁿ ,  á-sī pū-nn̄g ,  lí m̄-thang lia̍h chiáu-kiáⁿ sòa lia̍h chiáu-bú ; 7 tek-khak tio̍h pàng chiáu-bú khì ,  chóng-sī chiáu-á-kiáⁿ lí thang lia̍h-khì ;  án-ni lí chiū thang hióng-siū hok-khì koh chia̍h tn̂g hè-siū , 8 Lí nā khí sin chhù ,  tio̍h chòe lân-kan tī chhù-téng ,  bián-tit lâng tùi hia poa̍h-lo̍h-lâi ;  lâu-huih ê chōe chiū kui tī lí ê chhù , 9 M̄-thang ēng nn̄g-iūⁿ ê chéng-chí iā tī lí ê phû-tô-hn̂g ;  kiaⁿ-liáu chòe chi̍t-ē bô-khì ,  chiū-sī lí só͘ iā ê chéng-chí kiat-si̍t-ê ,  kap lí ê phû-tô-hn̂g kiat-si̍t-ê ,  lóng bô thang su-khia ēng , 10 M̄-thang ēng gû kap lû saⁿ-kap lôe-chhân , 11 M̄-thang chhēng chham-chhap ê pò͘-liāu ,  iûⁿ-mn̂g kap iù-tōe ha̍p-chit-ê , 12 Lí só͘ moa ê saⁿ tio̍h tī i ê sì-ûi chòe chhiu , 13 Lâng nā chhōa-bó͘ ,  kap i tâng-pâng , 14 āu-lâi oàn-hūn i ,  húi-pòng i pháiⁿ-tāi ,  phah-pháiⁿ i ê miâ ,  kóng ,  Góa chhōa chit ê cha-bó͘-kiáⁿ ,  kap i tâng-pâng ,  khòaⁿ i bô chāi-sek-lú ê pîn-kù ; 15 cha-bó͘-kiáⁿ ê pē-bú tio̍h the̍h cha-bó͘-kiáⁿ chāi-sek-lú ê pîn-kù chhut-lâi ,  tòa kàu i pún siâⁿ-mn̂g ê tiúⁿ-ló hia ; 16 cha-bó͘-kiáⁿ ê lāu-pē tio̍h tùi tiúⁿ-ló kóng ,  Góa ēng góa ê cha-bó͘-kiáⁿ hō͘ chit ê lâng chòe-bó͘ ,  i oàn-hūn i ; 17 khòaⁿ ah ,  i húi-pòng i pháiⁿ-tāi ,  kóng ,  Góa khòaⁿ lí ê cha-bó͘-kiáⁿ bô chāi-sek-lú ê pîn-kù ;  kî-si̍t chit-ê sī góa ê cha-bó͘-kiáⁿ chāi-sek-lú ê pîn-kù ,  Pē-bú chiū chiong hit-ê pò͘ pâi tī pún-siâⁿ tiúⁿ-ló ê bīn-chêng , 18 Hit ê siâⁿ ê tiúⁿ-ló tio̍h lia̍h hit ê lâng lâi chek-hoa̍t i ; 19 iā tio̍h hoa̍t i chi̍t-pah gûn ,  hō͘ cha-bó͘-kiáⁿ ê lāu-pē ;  in-ūi i ū ka-bû Í-sek-lia̍t chāi-sek-lú ê pháiⁿ-miâ ;  cha-bó͘-kiáⁿ iû-goân chòe i ê bó͘ ,  chi̍t-sì-lâng m̄-thang lî-chhut i , 20 Chóng-sī chit ê sū nā sī chin-ê ,  cha-bó͘-kiáⁿ bô chāi-sek-lú ê pîn-kù ; 21 in tio̍h lia̍h hit ê cha-bó͘-kiáⁿ kàu i ê lāu-pē ê chhù ê mn̂g-kháu ,  i pún-siâⁿ ê lâng tio̍h ēng chio̍h-thâu kā i tìm-sí ;  in-ūi i tī Í-sek-lia̍t tiong kiâⁿ kiàn-siàu ê sū ,  tī i ê lāu-pē ê ke kiâⁿ îm-loān ;  án-ni chiū tùi lín tiong-kan tû-khì hit ê pháiⁿ , 22 Nā tú-tio̍h ū lâng kap kè tiōng-hu ê hū-jîn-lâng tâng-pâng ,  kan-hu kap hit ê hū-jîn-lâng lóng tio̍h hō͘ in sí ;  án-ni chiū tùi Í-sek-lia̍t ê tiong-kan tû-khì hit ê pháiⁿ , 23 Nā ū cha-bó͘-kiáⁿ ,  sī chāi-sek-lú ê ,  í-keng chòe lâng tiāⁿ-tio̍h ,  ū lâng tī siâⁿ-lāi tú-tio̍h i ,  kap i tâng-pâng ; 24 chiū lín tio̍h lia̍h chit nn̄g-lâng chhut-khì kàu hit ê siâⁿ-mn̂g ,  ēng chio̍h-thâu tìm-sí in ;  cha-bó͘-kiáⁿ ,  in-ūi i tī siâⁿ-lāi iáu-kú bô háu-kiù ;  ta-po͘-lâng ,  in-ūi i lêng-jio̍k i ê chhù-piⁿ ê bó͘ ;  án-ni chiū tùi lín tiong-kan tû-khì hit ê pháiⁿ , 25 Chóng-sī nā ū lâng tī chhân-iá tú-tio̍h í-keng phèng tiāⁿ-tio̍h ê cha-bó͘-kiáⁿ ,  hit-lâng kā i kiông-kan ;  kan-ta hit-ê kā i kiông-kan ê lâng tio̍h sí ; 26 chóng-sī hit ê cha-bó͘-kiáⁿ lí m̄-thang cháiⁿ-iūⁿ pān i ;  in-ūi hit ê cha-bó͘-kiáⁿ bô eng-kai sí ê sū ;  chit ê tāi-chì sī chhin-chhiūⁿ lâng khí-lâi kong-kek i ê chhù-piⁿ ,  thâi-sí i chi̍t-iūⁿ ; 27 in-ūi i tī chhân-iá tú-tio̍h i ,  hit-ê chòe-lâng tiāⁿ-tio̍h ê cha-bó͘-gín-ná háu-kiù ,  iā bô lâng kiù i , 28 Nā ta-po͘-lâng tú-tio̍h bē phòe lâng ê chāi-sek-lú ,  khîⁿ i kap i su-thong ,  hō͘ lâng khòaⁿ-kìⁿ , 29 chiū hit-ê kap i su-thong ê lâng ,  tio̍h the̍h gō͘-cha̍p ê gûn ,  hō͘ cha-bó͘-gín-ná ê lāu-pē ,  in-ūi i í-keng lêng-jio̍k i ;  chiū tio̍h chhōa i chòe bó͘ ,  chi̍t-sì-lâng m̄-thang lî i , 30 Lâng m̄-thang chhōa lāu-pē ê āu-bó͘ chòe-bó͘ ,  m̄-thang hian-khui i ê lāu-pē ê saⁿ-á-ku , 
