1 Lí tio̍h chù-ì A-pit ge̍h ,  lâi siú Iâ-hô-hoa lí Siōng-tè ê pôaⁿ-kè-choeh ;  in-ūi Iâ-hô-hoa lí Siōng-tè tī A-pit ge̍h mî-sî chhōa lí chhut Ai-ki̍p , 2 Lí tio̍h tī Iâ-hô-hoa só͘ beh kéng lâi an-tì I ê miâ ê só͘-chāi ,  tùi lí ê iûⁿ-kûn gû-kûn ,  ēng jû-oa̍t-choeh ê cheng-siⁿ ,  hiàn-chè hō͘ Iâ-hô-hoa lí ê Siōng-tè , 3 Lí m̄-thang ēng ū-kàⁿ ê piáⁿ chham teh chia̍h ;  chhit-ji̍t kú lí tio̍h ēng bô-kàⁿ ê piáⁿ chham teh chia̍h ,  chiū-sī khùn-khó͘ ê piáⁿ ;  beh hō͘ lí it-seng ê ji̍t kì-tit lí chhut Ai-ki̍p tōe ê ji̍t ;  in-ūi lí chhut Ai-ki̍p tōe ê sî chin kóaⁿ-kín , 4 Tī lí ê sì-kéng-lāi ,  chhit-ji̍t kú lóng m̄-thang khòaⁿ-kìⁿ kàⁿ ;  thâu-chi̍t-ji̍t ê-hng só͘ hiàn ê chè-bah ,  m̄-thang lâu chi̍t-tiám-á kàu thiⁿ-kng , 5 Tī Iâ-hô-hoa lí Siōng-tè só͘ siúⁿ-sù hiah ê siâⁿ-mn̂g-lāi lí m̄-thang hiàn pôaⁿ-kè-choeh ê chè , 6 To̍k-to̍k tio̍h tī Iâ-hô-hoa lí Siōng-tè só͘ beh kéng chòe an-tì I ê miâ ê só͘-chāi ,  kàu ê-hng ji̍t-lo̍h ê sî ,  chiū-sī lí chhut Ai-ki̍p ê sî ,  tio̍h hiàn pôaⁿ-kè-choeh ê chè ; 7 tio̍h tī Iâ-hô-hoa lí Siōng-tè só͘ beh kéng ê só͘-chāi ,  pek lâi chia̍h i ;  keh chá-khí lí oa̍t-tò-khì lí ê pò͘-pîⁿ , 8 Lí tio̍h chia̍h bô-kàⁿ-piáⁿ la̍k-ji̍t ;  tē-chhit ji̍t lí tio̍h siú Iâ-hô-hoa lí Siōng-tè ê giâm-siok-hōe ;  lóng m̄-thang chòe-kang , 9 Lí tio̍h ūi ka-kī sǹg chhit ê chhit-ji̍t ;  tùi lí khí-thâu ēng liâm-á koah ngó͘-kok ê sî ,  chiū sǹg chhit ê chhit-ji̍t , 10 Lí tio̍h tī Iâ-hô-hoa lí Siōng-tè ê bīn-chêng siú chhit-chhit-ji̍t-choeh ;  chiong lí ê chhiú ê lé-mi̍h hōng-hiàn ,  sī chiàu lí ê sim só͘ goān-ê ,  iā chiàu Iâ-hô-hoa lí ê Siōng-tè sù-hok lí ê , 11 Lí kap lí ê kiáⁿ ,  cha-bó͘-kiáⁿ ,  lô͘-po̍k ,  lú-pī ,  kap tiàm tī lí siâⁿ-mn̂g-lāi ê Lī-bī lâng ,  í-ki̍p tī lín tiong-kan kià-kha-ê ,  kap ko͘-jî ,  kóaⁿ-hū ,  lóng tio̍h tī Iâ-hô-hoa lí ê Siōng-tè só͘ beh kéng an-tì I ê miâ ê só͘-chāi ,  tī Iâ-hô-hoa lí Siōng-tè ê bīn-chêng hoaⁿ-hí , 12 Lí tio̍h kì-tit lí tī Ai-ki̍p bat chòe lô͘-châi ;  lí tio̍h chip-siú lâi kiâⁿ chiah ê lu̍t-lē , 13 Gō͘-kak-tiûⁿ kap chiú-khut só͘ chhut ê ,  lí siu-khǹg liáu-āu ,  tio̍h siú tah chháu-liâu-á choeh chhit-ji̍t ; 14 siú choeh ê sî ,  lí kap lí ê kiáⁿ ,  cha-bó͘-kiáⁿ ,  lô͘-po̍k ,  lú-pī ,  kap tiàm tī lí siâⁿ-mn̂g-lāi ê Lī-bī lâng ,  í-ki̍p kià-kha-ê ,  kap ko͘-jî ,  kóaⁿ-hū ,  lóng tio̍h hoaⁿ-hí , 15 Tī Iâ-hô-hoa só͘ beh kéng ê só͘-chāi ,  lí tio̍h siú Iâ-hô-hoa lí ê Siōng-tè ê choeh chhit-ji̍t ;  in-ūi Iâ-hô-hoa lí ê Siōng-tè tī lí it-chhè ê bu̍t-sán ,  kap lí ê chhiú it-chhè só͘ chòe ê ,  beh sù-hok lí ,  lí chiū chin tōa hoaⁿ-hí , 16 Lí it-chhè ê ta-po͘-teng ,  tio̍h tī tû-kàⁿ-choeh ,  chhit-chhit-choeh ,  tah-liâu-á choeh ,  chi̍t-nî saⁿ-pái ,  lóng kàu Iâ-hô-hoa lí Siōng-tè ê bīn-chêng ,  tī I só͘ beh kéng ê só͘-chāi ;  iā m̄-thang khang-chhiú kàu Iâ-hô-hoa ê bīn-chêng ; 17 ta̍k-lâng tio̍h chiàu i ê khùi-la̍t lâi hiàn ,  chiū-sī chiàu Iâ-hô-hoa lí Siōng-tè só͘ siúⁿ-sù lí ê hok-hūn , 18 Lí tio̍h tī Iâ-hô-hoa lí ê Siōng-tè só͘ siúⁿ-sù ta̍k ê siâⁿ-mn̂g-lāi ,  chiàu lí hiah ê chi-phài ,  ūi ka-kī siat-li̍p sím-phòaⁿ-koaⁿ kap koaⁿ-tiúⁿ ;  in tio̍h chiàu kong-gī ê phòaⁿ-toàn ,  lâi sím-phòaⁿ peh-sìⁿ , 19 Lí ê sím-phòaⁿ m̄-thang oan-óng ,  m̄-thang khòaⁿ lâng ê gōa-māu ,  iā m̄-thang siū pò͘-lō͘ ;  in-ūi pò͘-lō͘ ōe hō͘ tì-hūi ê lâng ba̍k-chiu chhiⁿ-mî ,  koh ōe hō͘ gī-lâng ê ōe péng-tò-tńg , 20 Lí tio̍h tui-jip chì-kong chì-gī ,  hō͘ lí ōe oa̍h ,  sêng-chiap Iâ-hô-hoa lí Siōng-tè só͘ siúⁿ-sù lí ê tōe , 21 Lí ūi ka-kī só͘ khí Iâ-hô-hoa lí Siōng-tè ê tôaⁿ ,  m̄-thang tī hit piⁿ-á chai sím-mi̍h chhiū-ba̍k ,  chòe A-sià-la̍h ; 22 iā m̄-thang ūi ka-kī chhāi tiau-khek ê thiāu ;  che sī Iâ-hô-hoa lí ê Siōng-tè só͘ oàn-hūn ê , 
