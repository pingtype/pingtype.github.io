1 Mô͘-se tùi Mô͘-ap pîⁿ-iûⁿ chiūⁿ Nî-pho soaⁿ ,  chiūⁿ hit ê kap Iâ-lī-ko saⁿ-tùi ê Pí-su-ka soaⁿ-thâu ,  Iâ-hô-hoa hō͘ i khòaⁿ Ki-lia̍t choân-tōe ti̍t-kàu Tàn ; 2 Ná-hut-tha-lī choân-tōe ,  Í-hoat-liân Má-ná-se ê tōe ,  Iû-tāi choân-tōe kàu sai-hái ; 3 Lâm-hng kap kiò-chòe chó-chhiū-siâⁿ ê Iâ-lī-ko soaⁿ-kok ê pîⁿ-iûⁿ ,  kàu Só-jíⁿ , 4 Iâ-hô-hoa tùi i kóng ,  Chit ê tōe chiū-sī Góa tùi A-pek-la̍h-hán ,  Í-sat ,  Ngá-kok ,  chiù-chōa kóng ,  Góa beh siúⁿ-sù lí ê hō͘-è ê ,  taⁿ Góa hō͘ lí chhin-ba̍k khòaⁿ-kìⁿ ;  chóng-sī lí bōe tit-tio̍h kè-khì kàu hia , 5 Iâ-hô-hoa ê lô͘-po̍k Mô͘-se chiū sí tī-hia ,  tī Mô͘-ap ê tōe ,  chiàu Iâ-hô-hoa só͘ kóng ê , 6 Iâ-hô-hoa bâi-chòng i tī Mô͘-ap tōe ,  Pek-pí-jíⁿ saⁿ-tùi ê soaⁿ-kok ;  kàu kin-á-ji̍t bô lâng chai i ê bōng , 7 Mô͘-se sí ê sî ,  chi̍t-pah jī-cha̍p hè ,  ba̍k-chiu bô hoe ,  cheng-le̍k bô soe-thè , 8 Í-sek-lia̍t lâng tī Mô͘-ap pîⁿ-iûⁿ ūi-tio̍h Mô͘-se ai-khàu saⁿ-cha̍p ji̍t ;  ūi-tio̍h Mô͘-se iu-būn ai-khàu ê ji̍t móa lah , 9 Lùn ê kiáⁿ Iok-su-a tit-tio̍h tì-hūi ê sîn chhiong-móa ;  in-ūi Mô͘-se bat hōaⁿ-chhiú tī i ê téng-bīn ;  Í-sek-lia̍t lâng chiū thiaⁿ-thàn i ,  chiàu Iâ-hô-hoa só͘ bēng-lēng Mô͘-se ê lâi kiâⁿ , 10 Āu-lâi Í-sek-lia̍t-tiong bô koh heng-khí sian-ti chhin-chhiūⁿ Mô͘-se ,  i sī Iâ-hô-hoa bīn tùi bīn só͘ bat ê ; 11 chiàu Iâ-hô-hoa chhe i tī Ai-ki̍p tōe ,  tùi Hoat-ló kap i lóng-chóng ê jîn-sîn ,  í-ki̍p i ê choân-tōe só͘ kiâⁿ ta̍k-iūⁿ ê sîn-jiah kî-sū ,  iā chiàu tōa koân-lêng ê chhiú ,  tōa thang kiaⁿ ê sū ,  chiū-sī Mô͘-se só͘ kiâⁿ tī Í-sek-lia̍t chèng-lâng ê ba̍k-chiu-chêng ê , 12 
