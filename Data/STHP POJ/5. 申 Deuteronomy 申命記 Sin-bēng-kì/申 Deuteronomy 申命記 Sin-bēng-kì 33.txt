1 Siōng-tè ê lô͘-po̍k Mô͘-se ,  tī i iáu-bē sí ê tāi-seng ,  kā Í-sek-lia̍t lâng chiok-hok ;  só͘ chiok-hok ê ōe kì tī ē-tóe , 2 I kóng , 	Iâ-hô-hoa tùi Se-nái lâi ,  Ūi-tio̍h in tùi Se-jíⁿ khí-lâi ;  Tùi Pa-lân ê soaⁿ chiò-chhut kng ,  Tùi bān-bān sèng-ê hia lâi ;  Tùi I ê chiàⁿ-chhiú ūi-tio̍h in hoat-chhut lia̍t-hé ê lu̍t-hoat , 3 I put-chí thiàⁿ-thàng hiah ê peh-sìⁿ ,  I hiah ê sèng-ê lóng tī Lí ê chhiú ;  In chē tī Lí ê kha-ē ,  Thiaⁿ-siū Lí hiah ê ōe , 4 Mô͘-se ēng lu̍t-hoat thoân hō͘ lán ,  Chòe Ngá-kok hōe-chiòng ê sán-gia̍p , 5 Peh-sìⁿ ê siú-léng ,  Í-sek-lia̍t ê chèng chi-phài saⁿ-kap chū-hōe ê sî ,  I tī Iâ-su-lûn chòe-ông , 6 Goān Liû-piān oa̍h-teh bô sí ,  Goān i ê lâng-gia̍h bô chió , 7 I kā Iû-tāi chiok-hok ,  án-ni kóng ,  Kiû Iâ-hô-hoa thiaⁿ Iû-tāi ê siaⁿ ,  Chhōa i kàu i ê peh-sìⁿ hia ;  I bat ēng i ê chhiú ūi ka-kī kau-chiàn ;  Lí beh pang-chān i tí-tng i ê tùi-te̍k , 8 Lūn Lī-bī kóng ,  Lí ê Thó͘-bêng kap Lí ê O͘-lêng ,  kap Lí sèng-kiat ê lâng saⁿ-kap tī-teh ;  Lí tī Má-sat bat chhì i ,  Tī Bí-lī-pa ê chúi bat kap i saⁿ-chiⁿ , 9 I lūn-kàu i ê lāu-pē ,  i ê lāu-bú ,  chiū kóng ,  Góa m̄-bat khòaⁿ-kìⁿ i ;  Iā bô sêng-jīn i ê hiaⁿ-tī ;  Iā bô sêng-jīn i ê kiáⁿ-jî ;  In-ūi in kiâⁿ Lí ê ōe ,  Siú Lí ê iok , 10 In beh ēng Lí ê hoat-tō͘ kà-sī Ngá-kok ,  Ēng Lí ê lu̍t-hoat kà-sī Í-sek-lia̍t ;  In beh ēng hiuⁿ hē tī Lí ê bīn-chêng ,  Kap ka-nn̂g-chiah ê sio-chè tī Lí ê tôaⁿ-téng , 11 Goān Iâ-hô-hoa sù-hok i ê sán-gia̍p ,  Chiap-la̍p i ê chhiú só͘ chòe ê kang ;  Hiah ê khí-lâi kong-kek i kap oàn-hūn i ê lâng ,  Goān Lí phah-chi̍h in ê io ,  hō͘ in bōe koh khí-lâi , 12 Lūn Piān-ngá-bín chiū kóng ,  Iâ-hô-hoa só͘ thiàⁿ ê beh kap I an-jiân khiā-khí ;  Iâ-hô-hoa thong-ji̍t pó-hō͘ i ,  I iā beh tiàm tī i ê keng-thâu-tiong , 13 Lūn Iok-sek chiū kóng ,  Goān i ê tōe tit-tio̍h Iâ-hô-hoa sù-hok ,  Tit-tio̍h thiⁿ-téng ê pó-mi̍h ,  kap lō͘-chúi ,  Í-ki̍p tōe-ē só͘ khǹg ê chúi-goân ; 14 Tit-tio̍h ji̍t-thâu só͘ siⁿ ê pó-mi̍h ,  Ge̍h só͘ chhut ê pó-mi̍h ; 15 Tit-tio̍h kó͘-chá ê soaⁿ ê chì-pó ,  Kap éng sè-tāi ê soaⁿ-niá ê pó-mi̍h ; 16 Tit-tio̍h tōe ê pó-mi̍h kap kî-tiong só͘ chhiong-móa-ê ,  Í-ki̍p tiàm tī chhì-phè-lāi-ê ê un-hūi ;  Goān hiah ê lóng kui tī Iok-sek ê thâu-khak ,  Kui tī hit-ê kap i ê hiaⁿ-tī pun-khui-ê ê thâu-khak-téng , 17 Chhin-chhiūⁿ gû ê thâu-chiūⁿ-siⁿ-ê ,  êng-kng sio̍k tī i ,  I ê kak sī iá-gû ê kak ;  Ēng in lâi tak bān peh-sìⁿ kàu tī tōe-ke̍k ;  Che sī Í-hoat-liân ê bān-bān ,  Má-ná-se ê chheng-chheng , 18 Lūn Se-pò͘-lûn chiū kóng ,  Se-pò͘-lûn ah ,  lí chhut-gōa thang hoaⁿ-hí ;  Í-sat-ka ah ,  tī lí ê pò͘-pîⁿ-lāi thang khoài-lo̍k , 19 In beh tiàu chiah ê peh-sìⁿ kàu soaⁿ-ni̍h ,  Tī-hia beh hiàn kong-gī ê chè ;  In-ūi in beh khip-siu hái-ni̍h ê hong-sēng ,  Kap soa-ni̍h só͘-khǹg ê pó-pòe , 20 Lūn Ka-tek chiū kóng ,  Khui-khoah Ka-tek-ê tit-tio̍h o-ló ;  I bih-teh chhin-chhiūⁿ bú ê sai ,  I thiah-li̍h chhiú-kut kap thâu-khak , 21 I ūi ka-kī pī-pān tāi-seng tit-tio̍h ê gia̍p ,  In-ūi tī-hia ū siat lu̍t-hoat-ê ê hūn-gia̍h lâu-teh ;  I kap peh-sìⁿ ê siú-léng saⁿ-kap lâi ,  Kiâⁿ Iâ-hô-hoa ê kong-gī ,  Kap Í-sek-lia̍t saⁿ-kap kiâⁿ I ê phòaⁿ-toàn , 22 Lūn Tàn chiū kóng ,  Tàn sī sòe chiah sai ,  Tùi Pa-san thiàu-chhut , 23 Lūn Ná-hut-tha-lī chiū kóng ,  Ná-hut-tha-lī ah ,  tit-tio̍h un-hūi chhiong-chiok ;  Iā tit-tio̍h Iâ-hô-hoa ê sù-hok móa-móa ê ,  Beh tit-tio̍h sai-sì kap lâm-sì chòe gia̍p , 24 Lūn A-siat chiū kóng ,  Goān A-siat in-ūi kiáⁿ chōe lâi tit-tio̍h hok-khì ,  Tit-tio̍h in ê hiaⁿ-tī ê hoaⁿ-hí ;  Thang ēng i ê kha ùn tī iû-ni̍h , 25 Lí ê mn̂g-kông sī thih-ê ,  tâng-ê ;  Lí ê ji̍t-chí cháiⁿ-iūⁿ ,  lí ê khùi-la̍t iā beh án-ni , 26 Iâ-su-lûn ah ,  bô ū chhin-chhiūⁿ Siōng-tè ê ,  I chē-thiⁿ lâi pang-chān lí ,  Iā chē kiong-chhong ,  hián-bêng I ê êng-kng , 27 Éng-oa̍h ê Siōng-tè chòe lí khiā-khí ê só͘-chāi ,  Éng-oán ê chhiú tī lí ê ē-bīn ;  I tī lí ê bīn-chêng kóaⁿ tùi-te̍k ,  Koh kóng ,  Húi-bia̍t i , 28 Í-sek-lia̍t an-jiân khiā-khí ,  Ngá-kok ê hō͘-è ka-kī tòa tī ngó͘-kok kap chiú ê tōe ;  I ê thiⁿ iā tih-lo̍h lō͘-chúi , 29 Í-sek-lia̍t ah ,  lí ū hok-khì ;  Chī-chūi chhin-chhiūⁿ lí chit-ê hō͘ Iâ-hô-hoa só͘ chín-kiù ê peh-sìⁿ ah? I sī lí ê tîn-pâi pó-hō͘ lí ,  Sī lí êng-iāu ê to-kiàm ;  Lí ê tùi-te̍k beh tâu-hâng lí ;  Lí beh ta̍h tī in koâiⁿ ê só͘-chāi , 
