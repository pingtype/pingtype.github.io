1 Kìⁿ-nā gōa-sīn siū-siong-ê ,  á-sī siū iam-koah-ê ,  m̄-thang ji̍p Iâ-hô-hoa ê hōe , 2 Su-thong lâi siⁿ ê kiáⁿ m̄-thang ji̍p Iâ-hô-hoa ê hōe ;  sui-jiân kàu i ê cha̍p-tāi ,  iā m̄-thang ji̍p Iâ-hô-hoa ê hōe , 3 A-bûn lâng á-sī Mô͘-ap lâng ,  m̄-thang ji̍p Iâ-hô-hoa ê hōe ;  sui-jiân kàu in ê cha̍p-tāi ,  éng-oán bōe thang ji̍p Iâ-hô-hoa ê hōe ; 4 in-ūi lín chhut Ai-ki̍p ê sî ,  in bô ēng chia̍h-mi̍h kap chúi ,  tī lō͘-ni̍h ngiâ-chih lín ;  koh in-ūi in tùi-te̍k lín ,  chhiàⁿ Bí-só͘-pho-tāi-bí ê Pì-toa̍t lâng ,  Pí-jíⁿ ê kiáⁿ ,  Pa-lân lâi chiù-chó͘ lín , 5 Chóng-sī Iâ-hô-hoa lí ê Siōng-tè m̄-thiaⁿ Pa-lân ;  Iâ-hô-hoa lí ê Siōng-tè hō͘ hit ê chiù-chó͘ piàn-chòe chiok-hok lí ;  in-ūi Iâ-hô-hoa lí ê Siōng-tè thiàⁿ lí , 6 Lí chi̍t-sì-lâng kàu éng-oán m̄-thang kā in tô͘-bô͘ pêng-an kap hok-khì , 7 M̄-thang oàn-hūn Í-tong lâng ,  in-ūi i sī lí ê hiaⁿ-tī ;  m̄-thang oàn-hūn Ai-ki̍p lâng ,  in-ūi lín bat chhut-gōa tī-hia ; 8 in só͘ siⁿ ê kiáⁿ-sun kàu tē-saⁿ tāi thang ji̍p Iâ-hô-hoa ê hōe , 9 Lí ê kun-tūi chhut-khì kong-kek lí ê tùi-te̍k ,  tī iâⁿ-pôaⁿ tio̍h ka-kī kìm-kài it-chhè ê pháiⁿ-sū , 10 Lín tiong-kan nā ū lâng ,  tī mî-sî só͘ tú-tio̍h-ê ,  lâi bak bô chheng-khì ,  i chiū tio̍h chhut-khì kàu iâⁿ-gōa ,  m̄-thang ji̍p iâⁿ-lāi ; 11 kàu beh àm ê sî ,  i tio̍h ēng chúi sóe ,  kàu ji̍t-lo̍h chiah thang ji̍p iâⁿ , 12 Lí tī iâⁿ-gōa kéng chi̍t-ūi thang chhut-khì kàu gōa-bīn ê só͘-chāi ; 13 tī lí ê khì-kū-lāi tio̍h ū thuh-á ;  lí tī gōa-bīn chhut-kiong ê sî ,  tio̍h ēng i ku̍t thô͘ ,  chiah oa̍t-tńg-sin ,  khàm lí só͘ pàng ê ; 14 in-ūi Iâ-hô-hoa lí ê Siōng-tè sì-kòe kiâⁿ tī lí ê iâⁿ-lāi ,  beh chín-kiù lí ,  chiong lí ê tùi-te̍k kau hō͘ lí ;  só͘-í lí ê iâⁿ-pôaⁿ eng-kai tio̍h ū sèng-kiat ;  bián-tit I khòaⁿ-kìⁿ lí tiong-kan ū ù-òe ,  chiū lī-khui lí , 15 Nā ū lô͘-po̍k thoat-lī i ê chú-lâng ,  cháu kàu lí hia ,  lí m̄-thang chiong i kau hō͘ i ê chú-lâng ; 16 i beh kap lí tiàm ,  khiā lí tiong-kan ,  tī i só͘ kéng lí chi̍t ê siâⁿ-mn̂g-lāi ê só͘-chāi ,  chiū-sī i só͘ hoaⁿ-hí ê ;  lí m̄-thang khi-hū i , 17 Í-sek-lia̍t ê lú-chú-tiong m̄-thang ū kī-lú , 	Í-sek-lia̍t ê lâm-chú-tiong m̄-thang ū loân-tông , 18 Chhiong-ki só͘ tit-tio̍h ê chîⁿ ,  á-sī káu-lūi ê kang-chîⁿ ,  lí m̄-thang tòa ji̍p Iâ-hô-hoa lí Siōng-tè ê tiān lâi siā-goān ;  in-ūi chit nn̄g-hāng lóng sī Iâ-hô-hoa lí Siōng-tè só͘ iàm-ò͘ⁿ ê , 19 Lí ê hiaⁿ-tī he̍k-sī tùi lí chioh chîⁿ-gûn ,  á-sī chioh chia̍h-mi̍h ,  chioh kìⁿ-nā ōe siⁿ lī-sek ê mi̍h ,  lí lóng m̄-thang the̍h i ê lī-sek ; 20 lí chioh gōa-cho̍k ê lâng ,  thang the̍h i ê lī-sek ,  chóng-sī chioh lí ê hiaⁿ-tī chiū m̄-thang the̍h i ê lī-sek ;  thang hō͘ Iâ-hô-hoa lí Siōng-tè tī lí só͘ khì beh tit-tio̍h chòe-gia̍p ê tōe ,  tī lí ê chhiú só͘ chòe it-chhè ê sū ,  sù-hok lí , 21 Lí tùi Iâ-hô-hoa lí ê Siōng-tè hē-goān ,  siā i m̄-thang iân-chhiân ;  in-ūi Iâ-hô-hoa lí ê Siōng-tè tek-khak beh tùi lí thó ;  lí nā bô siā ,  chiū ū chōe ; 22 lí nā bô hē-goān ,  chiū bô chōe , 23 Kìⁿ-nā tùi lí ê chhùi só͘ chhut ê ,  chiàu lí í-keng hē-goān tī Iâ-hô-hoa lí Siōng-tè lâi kam-sim hiàn ê ,  chiū-sī lí ê chhùi só͘ ín ,  lí tio̍h chip-siú lâi kiâⁿ i , 24 Lí ji̍p lí ê chhù-piⁿ ê phû-tô-hn̂g ,  thang chhut-chāi ì-sù chia̍h phû-tô kàu pá ;  chóng-sī m̄-thang tóe tī lí ê khì-kū-lāi , 25 Lí ji̍p lí ê chhù-piⁿ iáu-bē koah ê ngó͘-kok tiong ,  thang ēng chhiú tiah i ê sūi ;  chóng-sī m̄-thang ēng liâm-á koah lí ê chhù-piⁿ ê gō͘-kak , 
