1 Chiah-ê sī Iâ-hô-hoa ,  tī Mô͘-ap tōe ,  bēng-lēng Mô͘-se kap Í-sek-lia̍t lâng li̍p-iok ê ōe ,  sī I tī Hô-lia̍t kap in só͘ li̍p ê iok í-gōa-ê , 2 Mô͘-se tiàu Í-sek-lia̍t chèng-lâng lâi ,  kā in kóng ,  Iâ-hô-hoa tī Ai-ki̍p tōe ,  tī lín ê ba̍k-chiu-chêng tùi Hoat-ló ,  kap i ê chèng jîn-sîn ,  í-ki̍p i choân-tōe ,  só͘ kiâⁿ it-chhè ê sū lín lóng ū khòaⁿ-kìⁿ , 3 chiū-sī lí chhin-ba̍k khòaⁿ-kìⁿ ê tōa chhì-giām ,  kap sîn-jiah ,  kap hiah ê tōa kî-sū , 4 Chóng-sī kàu kin-á-ji̍t Iâ-hô-hoa iáu bô hō͘ lí ōe hiáu-ngō͘ ê sim ,  ōe khòaⁿ-kìⁿ ê ba̍k-chiu ,  ōe thiaⁿ-kìⁿ ê hī-khang , 5 Góa chhōa lín tī khòng-iá sì-cha̍p nî ,  lín seng-khu ê saⁿ bô phòa ,  kha-ni̍h ê ôe iā bô phòa ; 6 lín bô chia̍h piáⁿ ,  iā bô lim chheng-chiú ,  kāu-chiú ;  che sī beh hō͘ lín chai Góa chiū-sī Iâ-hô-hoa [chiū-sī] lín ê Siōng-tè , 7 Lín kàu chit só͘-chāi ,  Hi-si̍t-pún ông Se-hông ,  Pa-san ông Go̍k ,  chhut-lâi kap lán kau-chiàn ; 8 lán chiū kong-kek in ,  chhú in ê tōe ,  hō͘ Liû-piān ê chi-phài ,  Ka-tek ê chi-phài ,  kap Má-ná-se pòaⁿ chi-phài chòe-gia̍p ; 9 só͘-í lín tio̍h chip-siú lâi kiâⁿ chit ê iok ê ōe ,  thang hō͘ lín tī it-chhè só͘ kiâⁿ ê sū heng-thong , 10 Kin-á-ji̍t lín chèng-lâng ,  lín ê siú-léng  ,  lín ê chi-phài ,  lín ê tiúⁿ-ló ,  lín ê koaⁿ-tiúⁿ ,  Í-sek-lia̍t ê ta-po͘-teng ,  lín ê kiáⁿ-jî ,  lín ê bó͘ ,  kap lí iâⁿ-lāi ê chhut-gōa lâng ,  tùi lín ê phòa-chhâ-ê kàu lín ê chhiūⁿ-chúi-ê ,  lóng khiā tī Iâ-hô-hoa lín ê Siōng-tè ê bīn-chêng ; 11 (Ha̍p-pēng tī téng chi̍t chat)12 hō͘ lí ji̍p tī Iâ-hô-hoa lí Siōng-tè ê iok ,  iā ji̍p tī Iâ-hô-hoa lí Siōng-tè kin-á-ji̍t kap lí só͘ chiù-chōa ê ; 13 hō͘ I chiàu I só͘ bat tùi lí kóng-ê ,  koh chiàu I tùi lí ê lia̍t-chó͘ A-pek-la̍h-hán ,  Í-sat ,  Ngá-kok só͘ chiù-chōa-ê ,  kin-á-ji̍t siat-li̍p lí chòe I ê peh-sìⁿ ,  I chòe lí ê Siōng-tè , 14 Góa m̄-nā kap lín li̍p chit ê iok ,  kap chit ê chiù-chōa , 15 iā sī kap hiah-ê kin-á-ji̍t kap lán tâng-khiā tī Iâ-hô-hoa lán Siōng-tè ê bīn-chêng-ê ,  í-ki̍p kin-á-ji̍t bô kap lán tâng tī-teh ê lâng li̍p ê ; 16 (in-ūi lán ū cháiⁿ-iūⁿ tiàm tī Ai-ki̍p tōe ,  iā lán ū cháiⁿ-iūⁿ keng-kè lín só͘ tùi-hia kè ê lia̍t-kok ,  che sī lín só͘ chai ê ; 17 lín iā khòaⁿ-kìⁿ in tiong-kan thang iàm-ò͘ⁿ ê mi̍h ,  kap in hiah ê chhâ ,  chio̍h ,  kim ,  gûn ê ngó͘-siōng ; )18 kiaⁿ-liáu lín tiong-kan ,  ta-po͘ lâng ,  á-sī cha-bó͘ lâng ,  he̍k-sī ka-cho̍k ,  he̍k-sī chi-phài ,  in ê sim kin-á-ji̍t pōe-biū Iâ-hô-hoa lán ê Siōng-tè ,  khì ho̍k-sāi hiah ê kok ê siōng-tè ;  koh kiaⁿ-liáu lín tiong-kan ū pháiⁿ-kun siⁿ-chhut to̍k-chháu kap in-tîn ; 19 i thiaⁿ-kìⁿ chit-ê chiù-chó͘ ê ōe ,  sim-lāi iû-goân ka-kī an-ùi ,  kóng ,  Góa sui-jiân kiâⁿ tāi-chì ,  sim ngī ,  chiong ta-ê ,  tâm-ê lóng húi-bia̍t ,  góa iáu-kú ōe pêng-an ; 20 Iâ-hô-hoa bô beh sià-bián i ,  Iâ-hô-hoa ê siū-khì kap tò͘-khī ,  beh sio hit-lâng ,  chiong chit pún chheh só͘ kì it-chhè ê chiù-chó͘ ,  lóng beh kàu tī i ê seng-khu ;  Iâ-hô-hoa koh beh tùi thiⁿ-ē chhat-bia̍t i ê miâ ; 21 Iâ-hô-hoa iā beh chiàu chit ê lu̍t-hoat ê chheh só͘ kì-chài ê iok it-chhè ê chiù-chó͘ ,  tùi Í-sek-lia̍t chèng chi-phài ê tiong-kan hun-piat i ,  hō͘ i tú-tio̍h chai-ē , 22 Chiū āu-tāi ,  lín hō͘-pòe ê kiáⁿ-sun ,  kap hn̄g-hn̄g lâi ê gōa-kok lâng ,  khòaⁿ-kìⁿ hit só͘-chāi ê chai-ē ,  í-ki̍p Iâ-hô-hoa só͘ hō͘ in tú-tio̍h ê pīⁿ-chèng , 23 koh khòaⁿ-kìⁿ piàn-tōe ū jiû-n̂g ,  ū iâm ,  ū hé-sio ,  bô chèng-choh ,  bô chhut-sán ,  liân chháu iā bô hoat-siⁿ tī-hia ,  chhin-chhiūⁿ Só͘-to-má ,  Gô-mô͘-la̍h ,  Ap-má ,  Sé-phian ê húi-hoāi ,  chiū-sī Iâ-hô-hoa tōa siū-khì ê sî só͘ húi-hoāi-ê chi̍t-iūⁿ , 24 hiah ê lia̍t-kok in lóng beh kóng ,  Iâ-hô-hoa siáⁿ-sū tùi chit ê tōe án-ni kiâⁿ ah? chit ê siū-khì hiah béng-lia̍t sī sím-mi̍h ì-sù ah?25 Lâng beh kóng ,  Sī in-ūi in khì-sak Iâ-hô-hoa in lia̍t-chó͘ ê Siōng-tè ê iok ,  sī I chhōa in chhut Ai-ki̍p tōe ê sî só͘ li̍p ê ; 26 in khì thàn pa̍t-ê siōng-tè ho̍k-sāi i ,  sī in pêng-sò͘ só͘ m̄-bat ê siōng-tè ,  Iâ-hô-hoa bē-bat hun-phài hō͘ in ê ; 27 só͘-í Iâ-hô-hoa hoat tōa siū-khì tī chit ê tōe ,  chiong chit ê chheh só͘ kì it-chhè ê chiù-chó͘ ,  lóng kàng-lo̍h tī i ; 28 Iâ-hô-hoa tī siū-khì-tiong tōa siū-khì ,  thòng-hūn pu̍ih in chhut i ê tōe ,  hiat in tī gōa-pang ,  chhin-chhiūⁿ kin-á-ji̍t chi̍t-iūⁿ , 29 Pì-ba̍t ê sū sio̍k tī Iâ-hô-hoa lán Siōng-tè ê ;  hián-bêng ê sū ,  sī éng-oán sio̍k tī lán kap lán ê kiáⁿ-sun ,  beh hō͘ lán kiâⁿ chit ê lu̍t-hoat it-chhè ê ōe , 
