1 Lí nā tì-ì thiaⁿ Iâ-hô-hoa lí ê Siōng-tè ê ōe ,  siú I it-chhè ê kài-bēng lâi kiâⁿ i ,  chiū-sī góa kin-á-ji̍t só͘ bēng-lēng lí ê ,  Iâ-hô-hoa lí ê Siōng-tè beh hō͘ lí pôaⁿ-kè thiⁿ-ē bān-kok ; 2 lí nā thiaⁿ Iâ-hô-hoa lí Siōng-tè ê ōe ,  chiū chiah-ê só͘ chiok-hok-ê beh jip lí ,  beh kàu tī lí ; 3 lí tī siâⁿ-lāi beh tit-tio̍h hok-khì ,  tī chhân-ni̍h beh tit-tio̍h hok-khì ; 4 lí ê sin-khu só͘-siⁿ-ê ,  lí ê thó͘-tōe só͘-chhut-ê ,  lí ê cheng-siⁿ só͘-chhut-ê ,  í-ki̍p gû ê gû-á-kiáⁿ ,  iûⁿ ê iûⁿ-á-kiáⁿ ,  lóng beh tit-tio̍h hok-khì , 5 Lí ê kheng-á kap lí chhiau-mī ê khì-kū ,  lóng beh tit-tio̍h hok-khì , 6 Lí ji̍p-lâi beh tit-tio̍h hok-khì ;  chhut-khì iā beh tit-tio̍h hok-khì , 7 Lí ê tùi-te̍k khí-lâi kong-kek lí ê ,  Iâ-hô-hoa beh hō͘ in thâi-su tī lí ê bīn-chêng ;  in tùi chi̍t tiâu lō͘ chhut-lâi kong-kek lí ,  beh tī lí ê bīn-chêng tùi chhit tiâu lō͘ lâi cháu , 8 Iâ-hô-hoa beh bēng-lēng hok-khì hō͘ lí ,  tī lí ê chhek-chhng ,  kap lí ê chhiú só͘ chòe it-chhè ê sū ;  iā beh sù-hok lí tī Iâ-hô-hoa lí Siōng-tè só͘ siúⁿ-sù lí ê tōe , 9 Lí nā siú Iâ-hô-hoa lí Siōng-tè ê kài-bēng ,  kiâⁿ I ê tō-lō͘ ,  Iâ-hô-hoa beh siat-li̍p lí chòe I ka-kī sèng ê peh-sìⁿ ,  chiàu I só͘ tùi lí chiù-chōa ê ; 10 thiⁿ-ē bān peh-sìⁿ khòaⁿ-kìⁿ lí sio̍k tī Iâ-hô-hoa ê miâ-ē ,  chiū beh kiaⁿ-ùi lí , 11 Lí tī Iâ-hô-hoa tùi lí ê lia̍t-chó͘ chiù-chōa siúⁿ-sù lí ê tōe ,  Iâ-hô-hoa beh hō͘ lí ê seng-khu só͘-siⁿ-ê ,  cheng-siⁿ só͘-chhut ê ,  thó͘-tōe só͘-chhut-ê ,  chhiong-chiok ū chhun , 12 Iâ-hô-hoa beh kā lí khui I thiⁿ-ni̍h pó-pòe ê khò͘-pâng ,  lo̍h ki̍p-sî ê hō͘ tī lí ê tōe ,  tī lí ê chhiú só͘ chòe it-chhè ê sū sù-hok lí ;  lí beh chioh hō͘ chōe-chōe kok ,  iā lí m̄-bián chioh , 13 Lí nā thiaⁿ-thàn Iâ-hô-hoa lí ê Siōng-tè ê kài-bēng ,  chiū-sī góa kin-á-ji̍t só͘ bēng-lēng lí ê ,  chip-siú lâi kiâⁿ i ,  bô phian-chó ,  bô phian-iū ,  lâi oai-chhoa̍h góa kin-á-ji̍t só͘ bēng-lēng lí chiah ê ōe ,  khì thàn pa̍t ê siōng-tè lâi ho̍k-sāi i ,  Iâ-hô-hoa chiū beh hō͘ lí chòe-thâu ,  bô chòe-bé ;  lí beh tiàm tī téng-bīn ,  bô tiàm tī ē-bīn , 14 (Ha̍p-pēng tī téng chi̍t chat)15 Lí nā bô thiaⁿ-thàn Iâ-hô-hoa lí Siōng-tè ê ōe ,  bô chip-siú lâi kiâⁿ I it-chhè ê kài-bēng ,  lu̍t-lē ,  chiū-sī góa kin-á-ji̍t só͘ bēng-lēng lí ê ,  chiah ê chiù-chó͘ chiū beh jip-tio̍h lí ,  beh kàu tī lí , 16 Tī siâⁿ-lāi lí beh siū chiù-chó͘ ;  tī chhân-ni̍h lí iā beh siū chiù-chó͘ , 17 Lí ê kheng-á kap lí chhiau-mī ê khì-kū ,  lóng beh siū chiù-chó͘ , 18 Lí ê seng-khu só͘ siⁿ-ê ,  lí ê tōe só͘-chhut-ê ,  í-ki̍p gû ê gû-á-kiáⁿ ,  iûⁿ ê iûⁿ-á-kiáⁿ ,  lóng beh siū chiù-chó͘ , 19 Lí ji̍p-lâi beh siū chiù-chó͘ ;  chhut-khì iā beh siū chiù-chó͘ , 20 In-ūi lí só͘ kiâⁿ ê pháiⁿ lâi khì-sak góa ,  Iâ-hô-hoa beh tī lí ê chhiú só͘ chòe it-chhè ê sū ,  hō͘ chiù-chó͘ ,  jiáu-loān ,  chek-hoa̍t ,  kàu tī lí ,  ti̍t-kàu lí siū húi-bia̍t ,  kín-kín bia̍t-bô , 21 Iâ-hô-hoa beh hō͘ un-e̍k tîⁿ lí ,  kàu I bia̍t-bô lí tī lí só͘ ji̍p-khì sêng-chiap ê tōe , 22 Iâ-hô-hoa beh ēng siau-sán ,  jia̍t-pīⁿ ,  hoat-iām ,  to̍k-jia̍t ,  to-kiàm ,  ko͘-tâ ,  hiú-nōa ,  kong-kek lí ;  chiah-ê lóng beh tui-jip lí ,  kàu lí bia̍t-bô , 23 Lí thâu-khak-téng ê thiⁿ beh pìⁿ-chòe tâng ,  kha-ē ê tōe beh pìⁿ-chòe thih , 24 Iâ-hô-hoa beh hō͘ lí tōe-chiūⁿ ê hō͘ pìⁿ thô͘-hún ,  pìⁿ soa ;  I beh tùi thiⁿ lo̍h tī lí ,  kàu lí bia̍t-bô , 25 Iâ-hô-hoa beh hō͘ lí thâi-su tī lí tùi-te̍k ê bīn-chêng ;  lí tùi chi̍t tiâu lō͘ chhut-khì tí-te̍k in ,  beh tī in ê bīn-chêng tùi chhit tiâu lō͘ lâi tô-cháu ;  lí beh tī thiⁿ-ē bān-kok-tiong liû-lo̍k , 26 Lí ê sin-si beh hō͘ khong-tiong ê pe-chiáu kap tōe-chiūⁿ ê cháu-siù chòe chia̍h-mi̍h ,  iā bô lâng kóaⁿ i , 27 Iâ-hô-hoa beh ēng Ai-ki̍p ê iong ,  tī-chhng ,  sián ,  kòe ,  bōe i-tit-ê ,  lâi phah lí , 28 Iâ-hô-hoa beh ēng tian-kông ,  chhiⁿ-mî ,  sim ê kiaⁿ-hiâⁿ phah lí ; 29 lí beh tī ji̍t-tiong-tàu sì-kòe bong ,  chhin-chhiūⁿ chhiⁿ-mî ê àm-bong-sa ;  lí ê lō͘ bōe heng-thong ,  siông-siông tú-tio̍h chè-ap ,  chhiúⁿ-toa̍t ,  bô lâng chín-kiù lí , 30 Lí beh phèng-tiāⁿ bó͘ ,  pa̍t-lâng kap i tâng-pâng ;  lí beh khí-chhù ,  bô thang khiā tī hit lāi-bīn ;  lí beh chai-chèng phû-tô-hn̂g ,  iā bōe tit-tio̍h chia̍h i ê ké-chí , 31 Lí ê gû thâi tī lí ê ba̍k-chiu chêng ,  lí bô thang chia̍h-tio̍h ;  lí ê lû tī lí ê ba̍k-chêng siū chhiúⁿ-toa̍t ,  m̄-hêng lí ;  lí ê iûⁿ beh kui lí ê tùi-te̍k ,  bô lâng thòe lí kiù i , 32 Lí ê kiáⁿ cha-bó͘-kiáⁿ beh kau tī pa̍t-kok ê peh-sìⁿ ,  lí ê ba̍k-chiu beh khòaⁿ ,  thong-ji̍t liâu-bāng i ,  kàu sit-bêng ;  lí ê chhiú iā bô la̍t thang chòe sím-mi̍h , 33 Lí ê thó͘-sán ,  kap lí tio̍h-bôa só͘ tit-tio̍h-ê ,  beh hō͘ lí só͘ m̄-bat ê kok-bîn chia̍h liáu-liáu ;  lí kan-ta siū khi-hū ,  siū ap-chè ; 34 lí ūi-tio̍h lí ê ba̍k-chiu só͘ khòaⁿ-kìⁿ ê sū ,  beh tì-kàu tian-kông , 35 Iâ-hô-hoa beh ēng bōe i-tit ê to̍k-iong phah lí ,  tī lí ê kha-thâu-u ,  kha-thúi ,  tùi lí ê kha-chiúⁿ kàu thâu-khak-téng , 36 Iâ-hô-hoa beh chhian-sóa lí kap lí só͘ siat-li̍p koán-hat lí ê ông ,  kàu lí kap lí ê lia̍t-chó͘ só͘ m̄-bat ê kok ,  tī-hia lí beh ho̍k-sāi pa̍t ê siōng-tè ,  sī chhâ-ê ,  chio̍h-ê ; 37 lí tī Iâ-hô-hoa só͘ beh chhōa lí kàu ê lia̍t-kok-tiong ,  beh hō͘ lâng gông-ngia̍h ,  hō͘ lâng chòe ōe-pìⁿ ,  siū ki-chhì ; 38 lí beh tòa chōe-chōe chéng-chí kàu chhân-ni̍h ,  nā-sī só͘ siu-ê sī chin-chió ;  in-ūi chháu-meh beh chia̍h i , 39 Lí beh chai-chèng phû-tô-hn̂g lâi siu-chéng i ,  chóng-sī bô thang lim-chiú ,  bô thang bán ké-chí ;  in-ūi thâng beh chia̍h i , 40 Thong kéng-lāi lí beh ū kaⁿ-ná-chhiū ,  chóng-sī bô i ê iû thang boah lí ê seng-khu ;  in-ūi lí ê kaⁿ-ná-chhiū bōe tiâu-lia̍p , 41 Lí beh siⁿ-kiáⁿ cha-bó͘-kiáⁿ ,  bô thang chòe lí ê ;  in-ūi in beh hō͘ lâng lia̍h-khì , 42 Lí ê chhiū-ba̍k ,  kap lí ê thó͘-sán ,  chháu-meh beh it-chīn chia̍h i , 43 Lí tiong-kan ê chhut-gōa lâng beh ná-seng ná-koâiⁿ ,  lí beh ná-kàng ná-kē ; 44 i beh chioh lí ,  iā lí bô thang chioh i ;  i beh chòe-thâu ,  lí beh chòe-bé , 45 Chiah ê chiù-chó͘ beh lóng kàu tī lí ,  beh tui lí ,  beh jip-tio̍h lí ,  kàu lí bia̍t-bô ;  in-ūi lí bô thiaⁿ-thàn Iâ-hô-hoa lí Siōng-tè ê ōe ,  bô siú I só͘ bēng-lēng lí hiah ê kài-bēng lu̍t-lē ; 46 chiah ê chiù-chó͘ beh kàu tī lí kap lí ê hō͘-è ,  chòe sîn-jiah kî-sū ,  kàu éng-oán , 47 In-ūi lí bô ūi-tio̍h lí ê hó-gia̍h ,  ēng hoaⁿ-hí ê sim khoài-lo̍k ê ì-sù ,  lâi ho̍k-sāi Iâ-hô-hoa lí ê Siōng-tè ; 48 só͘-í lí beh tú-tio̍h iau-gō ,  chhùi-ta ,  thǹg-theh ,  bô pòaⁿ-hāng mi̍h ,  ho̍k-sāi Iâ-hô-hoa só͘ chhe lâi kong-kek lí ê tùi-te̍k ;  i beh ēng thih-taⁿ kòa tī lí ê ām-kún ,  kàu bia̍t-bô lí , 49 Iâ-hô-hoa beh tùi hn̄g-hn̄g ,  tùi tōe-ke̍k ,  chhōa chi̍t-kok chhin-chhiūⁿ eng pe-lâi kong-kek lí ;  hit ê kok ê ōe ,  lí bōe hiáu thiaⁿ ; 50 hit ê kok ê lâng bīn hiông-kài-kài ,  bô thé-thiap lāu-lâng ,  iā bô lîn-bín gín-ná ; 51 in beh chia̍h lí ê cheng-siⁿ só͘-siⁿ-ê ,  kap lí ê thó͘-sán ,  kàu lí bia̍t-bô ;  lí ê ngó͘-kok ,  chiú ,  iû ,  í-ki̍p gû ê gû-á-kiáⁿ ,  iûⁿ ê iûⁿ-á-kiáⁿ ,  lóng bô kā lí lâu-teh ,  kàu in bia̍t-bô lí , 52 I beh ûi-khùn lí tī lí ta̍k ê siâⁿ-mn̂g-lāi ,  kàu lí só͘ óa-khò koâiⁿ koh kian-kò͘ ê siâⁿ-chhiûⁿ lóng tó-hoāi tī lí ê choân-tōe ;  i beh ûi-khùn lí tī lí ta̍k ê siâⁿ-mn̂g-lāi ,  tī Iâ-hô-hoa lí Siōng-tè só͘ siúⁿ-sù lí ê choân-tōe , 53 Lí ê tùi-te̍k ûi-khùn lí ,  lí tī khún-pek khùn-khó͘ ê tiong-kan ,  beh chia̍h lí ê seng-khu só͘-siⁿ-ê ,  chiū-sī Iâ-hô-hoa lí Siōng-tè só͘ siúⁿ-sù lí ê kiáⁿ cha-bó͘-kiáⁿ ê bah , 54 Lín tiong-kan iù-siù put-chí sòe-jī ê lâng ,  ba̍k-chiu beh gîn i ê hiaⁿ-tī ,  kap i sim-hoâi-tiong ê bó͘ ,  í-ki̍p kî-û só͘ chhun ê kiáⁿ-jî ; 55 tì-kàu i bô beh ēng i só͘ chia̍h kiáⁿ-jî ê bah ,  pun chi̍t tiám-á hō͘ in tiong-kan ê chi̍t-lâng ;  in-ūi lí tī ta̍k ê siâⁿ-mn̂g-lāi ,  siū tùi-te̍k ûi-khùn tōa-tōa khún-pek lí ê sî ,  i bô chhun pòaⁿ-hāng , 56 Lín tiong-kan iù-siù sòe-jī ê hū-jîn-lâng ,  in-ūi i ê iù-siù sòe-jī pêng-sò͘ m̄-káⁿ ēng kha-chiúⁿ ta̍h-tōe-ê ,  beh gîn i sim-hoâi-tiong ê tiōng-hu ,  kap i ê kiáⁿ ,  i ê cha-bó͘-kiáⁿ , 57 í-ki̍p i seng-khu só͘ chhut ê ui ,  kap i só͘ siⁿ hiah ê kiáⁿ ;  in-ūi tī lí siū ûi ,  hō͘ tùi-te̍k tī lí chiah ê siâⁿ-mn̂g-lāi khún-pek lí khùn-khó͘ ê sî ,  i in-ūi pah-hāng mi̍h khiàm-kheh ,  só͘-í beh thau-chia̍h-i , 58 Nā lí bô chip-siú lâi kiâⁿ chit pún chheh só͘ kì lu̍t-hoat it-chhè ê ōe ,  bô kèng-ùi ū êng-kng thang kiaⁿ-ùi ê miâ ,  chiū-sī Iâ-hô-hoa lí ê Siōng-tè , 59 Iâ-hô-hoa chiū beh ēng kî-koài ê chai-ē ,  chiū-sī ke̍k-tōa ke̍k-kú ê chai-ē ,  kap ke̍k-tāng ke̍k-kú ê pīⁿ ,  kàu tī lí í-ki̍p lí ê hō͘-è ; 60 iā beh hō͘ lí só͘ kiaⁿ Ai-ki̍p hiah ê pīⁿ-chèng lóng lîm-kàu tī lí ,  iā beh tîⁿ tī lí ê seng-khu ; 61 liân hiah-ê bô kì tī chit-pún lu̍t-hoat ê chheh ê chai-ē pīⁿ-chèng ,  Iâ-hô-hoa beh hō͘ i lóng kàu tī lí ,  kàu lí bia̍t-bô , 62 Lín chêng sui-jiân chhin-chhiūⁿ thiⁿ-téng ê chhiⁿ hiah-chōe ,  chóng-sī in-ūi lí bô thiaⁿ-thàn Iâ-hô-hoa lí Siōng-tè ê ōe ,  só͘-í lí só͘ chhun ê siàu-gia̍h chiū beh chió-chió , 63 Chêng Iâ-hô-hoa lia̍h sù-hok lín hō͘ lín heng-ōng chòe hoaⁿ-hí ,  āu-lâi Iâ-hô-hoa iā beh lia̍h húi-bia̍t lín ,  bia̍t-bô lín ,  chòe hoaⁿ-hí ;  lín iā beh tùi lín só͘ ji̍p-khì sêng-chiap ê tōe siū pu̍ih-khí-lâi , 64 Iâ-hô-hoa beh hō͘ lín sì-sòaⁿ tī bān peh-sìⁿ-tiong ,  tùi tōe chit ê ke̍k-thâu kàu tōe hit ê ke̍k-thâu ;  lí beh tī-hia ho̍k-sāi pa̍t ê siōng-tè ,  sī lí kap lí ê lia̍t-chó͘ só͘ m̄-bat ,  chhâ-ê ,  chio̍h-ê , 65 Tī hiah ê kok-lāi ,  lí bōe tit-tio̍h an-jiân ,  lí ê kha iā bōe tit-tio̍h hioh-khùn ;  Iâ-hô-hoa iā beh hō͘ lí tī-hia sim pho̍k-pho̍k-chhéng ,  ba̍k-chiu sit-bêng ,  cheng-sîn soe-pāi ; 66 lí ê sìⁿ-miā tī lí ê bīn-chêng bô-tiāⁿ bô-tio̍h ,  lí ji̍t-mî kiaⁿ-hiâⁿ ,  lí ê sìⁿ-miā bô ún-tàng , 67 Lí in-ūi sim-lāi só͘ kiaⁿ-hiâⁿ ê ,  ba̍k-chiu só͘ khòaⁿ-kìⁿ ê ,  chá-khí beh kóng ,  khó͘ bōe-tit chit-sî àm! àm-sî beh kóng ,  khó͘ bōe-tit chit-sî thiⁿ-kng!68 Iâ-hô-hoa beh hō͘ lí chē-chûn tò-khì Ai-ki̍p ,  tùi hit tiâu lō͘ ,  chiū-sī góa bat tùi lí kóng lí bōe koh khòaⁿ-kìⁿ ê ;  tī-hia lí beh bōe pún-sin hō͘ tùi-te̍k chòe lô͘-po̍k lú-pī ,  chóng-sī bô lâng bóe , 
