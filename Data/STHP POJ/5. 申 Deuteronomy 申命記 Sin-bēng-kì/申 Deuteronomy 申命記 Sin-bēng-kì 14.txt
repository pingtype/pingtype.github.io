1 Lín sī Iâ-hô-hoa lín Siōng-tè ê kiáⁿ-jî ,  m̄-thang ūi-tio̍h sí-lâng koah ka-kī ê seng-khu ,  iā m̄-thang tī lí nn̄g-lúi ba̍k-chiu ê tiong-ng thì kng-kng ; 2 in-ūi lí chòe sèng ê peh-sìⁿ ,  lâi sio̍k tī Iâ-hô-hoa lí ê Siōng-tè ;  Iâ-hô-hoa tùi tōe-chiūⁿ bān peh-sìⁿ tiong ,  lâi kéng lí chòe I te̍k-pia̍t ê peh-sìⁿ , 3 Kìⁿ-nā khó-ò͘ⁿ ê mi̍h ,  lí lóng m̄-thang chia̍h , 4 Lí só͘ thang chia̍h ê cheng-siⁿ chiū-sī chiah-ê ;  gû ,  mî-iûⁿ ,  soaⁿ-iûⁿ ; 5 lo̍k ,  kap lêng-iông ,  sió-lo̍k ,  iá-soaⁿ-iûⁿ ,  bî-lo̍k ,  chhiah-iûⁿ ,  kiuⁿ , 6 Cheng-siⁿ tiong ,  kìⁿ-nā pun-tôe ,  tôe thiah chòe nn̄g-pêng ê ,  hoan-chháu ê cheng-siⁿ ,  lín lóng thang chia̍h i , 7 Chóng-sī hiah ê hoan-chháu ê ,  á-sī thiah-tôe ê ,  ê tiong-kan ,  lín m̄-thang chia̍h-ê ,  chiū-sī chiah-ê ;  lo̍k-tô ,  thò͘ ,  sa-hoan ,  in-ūi i sī hoan-chháu ,  bô pun-tôe ,  tùi tī lín sī bô chheng-khì , 8 Ti ,  in-ūi i ū pun-tôe iā bô hoan-chháu ,  tùi tī lín sī bô chheng-khì ;  in ê bah lín m̄-thang chia̍h ;  sí-ê iā m̄-thang bong , 9 Tī chúi-tiong lín só͘ thang chia̍h-ê ,  sī chiah-ê ; kìⁿ ū-si̍t ū-lân ê ,  lín lóng thang chia̍h ;  10 kìⁿ bô-si̍t bô-lân ê ,  lín lóng m̄-thang chia̍h ;  tùi tī lín chiū bô chheng-khì , 11 Kìⁿ chheng-khì ê chiáu ,  lín lóng thang chia̍h i ; 12 m̄-thang chia̍h-ê chiū-sī eng ,  hiau ,  tiau ; 13 chian ,  sió-eng ,  ian kap i ê lūi ; 14 it-chhè ê o͘-a kap i ê lūi , 15 tô-chiáu ,  kang ê tô-chiáu ,  hî-eng ,  chhiok-eng kap i ê lūi ; 16 àm-kong-chiáu ,  ko͘-n̂g ,  niau-thâu-eng , 17 thê-ô͘ ,  chhàu-thâu-eng ,  lô͘-chî , 18 ho̍h ,  pe̍h-lēng-si kap i ê lūi ,  tì-kè-chiáu ,  pián-hok , 19 Kìⁿ ū si̍t ōe sô ê mi̍h ,  tùi tī lín chiū bô chheng-khì ,  lín lóng m̄-thang chia̍h i ; 20 kìⁿ ōe pe chheng-khì ê mi̍h ,  lín lóng thang chia̍h , 21 Kìⁿ ka-kī sí ê mi̍h ,  lín lóng m̄-thang chia̍h ;  thang hō͘ lín mn̂g-lāi kià-kha ê lâng chia̍h ,  á-sī bōe hō͘ gōa-kok lâng chia̍h ;  in-ūi lí sī sèng ê peh-sìⁿ ,  sio̍k tī Iâ-hô-hoa lí ê Siōng-tè ,  Chú soaⁿ-iûⁿ-á ,  m̄-thang ēng i ê bú ê lin , 22 Lí tio̍h chiong lí iā-chéng só͘ chhut-sán ê ,  chiū-sī lí ê chhân-hn̂g ta̍k-nî só͘ chhut ê ,  cha̍p-hūn thiu chi̍t-hūn , 23 Lí ê ngó͘-kok ,  chiú ,  iû ,  cha̍p-hūn ê chi̍t-hūn ,  kap gû iûⁿ thâu-chúi siⁿ-ê ,  lí tio̍h chia̍h i tī Iâ-hô-hoa lí Siōng-tè ê bīn-chêng ,  chiū-sī I só͘ beh kéng lâi an-tì I ê miâ ê só͘-chāi ;  hō͘ lí ha̍k-si̍p siông-siông kèng-ùi Iâ-hô-hoa lí ê Siōng-tè , 24 Tng Iâ-hô-hoa lí ê Siōng-tè sù-hok lí ê sî ,  Iâ-hô-hoa lí ê Siōng-tè só͘ beh kéng an-tì I ê miâ ê só͘-chāi ,  nā lī-khui lí thài-hn̄g ,  hit tiâu lō͘ thài-tn̂g ,  tì-kàu lí bōe-ōe tòa chiah ê mi̍h kàu hia ; 25 lí chiū thang ōaⁿ gûn ,  chiong gûn pau-khí-lâi ,  ni̍h tī lí ê chhiú-lāi ,  khì Iâ-hô-hoa lí ê Siōng-tè só͘ beh kéng ê só͘-chāi ; 26 lí ēng chit ê gûn chiàu sim só͘ ài bóe i ,  he̍k-sī gû ,  he̍k-sī iûⁿ ,  he̍k-sī chiú ,  he̍k-sī kāu-chiú ,  kìⁿ-nā lí ê sim só͘ ì-ài ê ;  tī-hia lí kap lí ê ke-koàn ,  tī Iâ-hô-hoa lí Siōng-tè ê bīn-chêng ,  chia̍h lâi hoaⁿ-hí ; 27 tiàm tī lí mn̂g-lāi ê Lī-bī lâng lí m̄-thang pàng-sak i ,  in-ūi i tī lín tiong-kan bô hūn bô gia̍p , 28 Ta̍k-pái kàu saⁿ-nî móa ,  lí tio̍h chiong hit-nî ê thó͘-sán cha̍p-hūn thiu chi̍t-hūn ,  khǹg tī lí ê mn̂g-lāi ; 29 in-ūi Lī-bī lâng tī lín tiong-kan bô hūn bô gia̍p ,  i kap chhut-gōa lâng ,  í-ki̍p ko͘-jî ,  kóaⁿ-hū ,  tiàm tī lín mn̂g-lāi ê ,  lóng thang lâi chia̍h kàu pá ;  tì-kàu Iâ-hô-hoa lí ê Siōng-tè tī lí só͘ chòe it-chhè ê sū ,  sù-hok lí , 
