1 Iâ-hô-hoa lí ê Siōng-tè chhōa lí ji̍p lí só͘ beh khì tit-tio̍h ê tōe ,  tùi lí ê bīn-chêng kóaⁿ-chhut chōe-chōe pang-kok ,  chiū-sī Hek lâng ,  Kek-ka-sat lâng ,  A-mô͘-lī lâng ,  Ka-lâm lâng ,  Pí-lī-sé lâng ,  Hi-bī lâng ,  Iâ-pò͘-su lâng ,  kiōng chhit-kok ,  lóng pí lí khah-tōa khah-béng ; 2 Iâ-hô-hoa lí ê Siōng-tè chiong in kau-hù lí ,  hō͘ lí phah-iâⁿ i ,  hit-sî lí tio̍h it-chīn bia̍t in ,  m̄-thang kap in li̍p-iok ,  iā m̄-thang lîn-bín in ; 3 m̄-thang kap in kiat-chhin ,  lí ê cha-bó͘-kiáⁿ m̄-thang kè hō͘ i ê kiáⁿ ,  iā m̄-thang kā lí ê kiáⁿ chhōa i ê cha-bó͘-kiáⁿ , 4 In-ūi i beh hō͘ lí ê kiáⁿ oa̍t-tńg bô tè Góa ,  khì ho̍k-sāi pa̍t ê siōng-tè ;  tì-kàu Iâ-hô-hoa tōa siū-khì lín ,  kín-kín bia̍t lín , 5 Chóng-sī lín tio̍h án-ni khoán-thāi in ;  thiah-húi in ê chè-tôaⁿ ,  phah-chhùi in tiau-khek ê thiāu ,  chhò in ê A-sài-lîm ,  ēng hé sio in só͘ chng ê ngó͘-siōng , 6 In-ūi lín chòe sèng-kiat ê peh-sìⁿ ,  kui tī Iâ-hô-hoa lí ê Siōng-tè ,  Iâ-hô-hoa lí ê Siōng-tè tùi tōe-chiūⁿ bān peh-sìⁿ-tiong kéng lí ,  te̍k-pia̍t chòe I ka-kī ê peh-sìⁿ , 7 Iâ-hô-hoa thiàⁿ lín ,  kéng lín ,  m̄-sī in-ūi lín ê lâng-gia̍h pí pa̍t-kok khah-chōe ;  in-ūi lín ê lâng-gia̍h sī bān-kok-tiong tē-it chió-ê ; 8 sī in-ūi Iâ-hô-hoa thiàⁿ lín ,  koh in-ūi beh kiâⁿ I tùi lín lia̍t-chó͘ só͘ chiù-chōa ê ,  Iâ-hô-hoa chiah ēng tōa koân-lêng ê chhiú chhōa lín chhut-lâi ,  tùi chòe lô͘-châi ê ke kiù-sio̍k lín ,  thoat-lī Ai-ki̍p ông Hoat-ló ê chhiú , 9 Só͘-í lí tio̍h chai Iâ-hô-hoa lí ê Siōng-tè ,  I sī Siōng-tè ,  sī sìn-si̍t ê Siōng-tè ,  ūi-tio̍h thiàⁿ I siú I kài-bēng ê lâng ,  kiâⁿ I ê iok kap chû-ài ,  ti̍t-kàu chheng-tāi , 10 Kìⁿ-nā oàn-hūn I ê lâng ,  I beh tng-bīn pò-èng lâi bia̍t in ;  oàn-hūn I ê lâng ,  I beh tng-bīn pò-èng i ,  bô beh iân-chhiân , 11 Só͘-í lí tio̍h chip-siú góa kin-á-ji̍t só͘ bēng-lēng lí ê kài-bēng ,  lu̍t-lē ,  hoat-tō͘ ,  lâi kiâⁿ i , 12 Āu-lâi lín nā thiaⁿ chiah ê hoat-tō͘ ,  chip-siú lâi kiâⁿ i ,  Iâ-hô-hoa lí ê Siōng-tè in-ūi án-ni beh kā lí kiâⁿ I tùi lí ê lia̍t-chó͘ só͘ chiù-chōa ê iok kap chû-ài , 13 I beh thiàⁿ lí ,  sù-hok lí ,  hō͘ lí heng-ōng ;  iā beh tī I tùi lí ê lia̍t-chó͘ chiù-chōa siúⁿ-sù lí ê tōe ,  sù-hok lí ê thai só͘-siⁿ-ê ,  lí ê tōe só͘-chhut-ê ,  kap lí ê ngó͘-kok ,  lí ê chiú ,  lí ê iû ,  í-ki̍p lí ê gû-á ,  kap lí ê iûⁿ-á-kiáⁿ , 14 Lí beh tit-tio̍h sù-hok iâⁿ-kè bān peh-sìⁿ ;  lín tiong-kan ê lâm-lú bô chi̍t-ê bōe seng-ióng ;  lín tiong-kan ê cheng-siⁿ bô chi̍t-chiah bōe siⁿ-thòaⁿ , 15 Iâ-hô-hoa beh hō͘ it-chhè ê pīⁿ-chèng lī-khui lí ;  lí só͘ chai Ai-ki̍p ta̍k-iūⁿ ê pháiⁿ chèng-thâu ,  I bô hō͘ lí tú-tio̍h chi̍t-hāng ;  sī beh hō͘ it-chhè oàn-hūn lí ê lâng tú-tio̍h , 16 Iâ-hô-hoa lí ê Siōng-tè só͘ beh kau-hù lí ê peh-sìⁿ ,  lí tio̍h lóng bia̍t in ;  lí ê ba̍k-chiu m̄-thang khó-lîn in ,  lí iā m̄-thang ho̍k-sāi in ê siōng-tè ;  in-ūi che beh chòe hāi lí ê lô-bāng , 17 Lí nā sim-lāi siūⁿ kóng ,  Chiah ê kok pí góa khah-tōa ,  góa thái-thó ōe kóaⁿ-tio̍k in ah?18 Lí m̄-bián kiaⁿ in ;  tek-khak tio̍h kì-tit Iâ-hô-hoa lí ê Siōng-tè ǹg Hoat-ló kap Ai-ki̍p choân-tōe só͘ kiâⁿ ê sū ; 19 chiū-sī lí chhin-ba̍k khòaⁿ-kìⁿ ê tōa chhì-liān ,  sîn-jiah ,  kî-sū ,  kap tōa koân-lêng ê chhiú ,  kap chhun-chhut-lâi ê chhiú-kut ,  lóng sī Iâ-hô-hoa lí ê Siōng-tè só͘ ēng lâi chhōa lí chhut-ê ;  Iâ-hô-hoa lí ê Siōng-tè iā beh án-ni kiâⁿ tī lí só͘ kiaⁿ it-chhè ê peh-sìⁿ , 20 Koh Iâ-hô-hoa lí ê Siōng-tè beh chhe tōa chiah phang ,  pe-kàu in tiong-kan ,  ti̍t-kàu in só͘ chhun lâi siám-bih-ê ,  bia̍t tī lí ê bīn-chêng , 21 Lí m̄-bián kiaⁿ in ;  in-ūi Iâ-hô-hoa lí ê Siōng-tè sī tōa koh thang kiaⁿ ê Siōng-tè ,  tī lín tiong-kan , 22 Iâ-hô-hoa lí ê Siōng-tè beh tī lí ê bīn-chêng chiām-chiām tû-bia̍t chiah ê kok ;  lí m̄-thang kín-kín bia̍t i kàu-chīn ,  kiaⁿ-liáu iá-siù ke-thiⁿ chōe-chōe lâi hāi lí , 23 Iâ-hô-hoa lí ê Siōng-tè beh chiong in kau-hù lí ,  hō͘ in tōa-kiaⁿ jiáu-loān ,  ti̍t-kàu in bia̍t-bô ; 24 koh beh ēng in hiah ê ông kau tī lí ê chhiú ,  lí beh tû-bia̍t in ê miâ tī thiⁿ-ē ;  tek-khak bô chi̍t-lâng ōe khiā tī lí ê bīn-chêng ,  ti̍t-kàu lí bia̍t-bô in , 25 In só͘ tiau-khek in ê siōng-tè ê siōng ,  lín tio̍h ēng hé sio i ;  i ê sin-chiūⁿ ê kim-gûn lí m̄-thang tham ,  iā m̄-thang the̍h i chòe ka-kī-ê ;  kiaⁿ-liáu lí ūi chit-ê hām-lo̍h lô-bāng ;  in-ūi che sī Iâ-hô-hoa lí ê Siōng-tè só͘ iàm-ò͘ⁿ-ê  , 26 Kìⁿ-nā thang iàm-ò͘ⁿ ê mi̍h ,  lí m̄-thang tòa-ji̍p lí ê chhù ,  kiaⁿ-liáu lí iā chiâⁿ-chòe thang chiù-chó͘-ê ,  kap hiah ê mi̍h chi̍t-iūⁿ ;  lí tio̍h ke̍k-kî thòng-hūn ,  ke̍k-kî iàm-ò͘ⁿ ;  in-ūi sī thang chiù-chó͘-ê , 
