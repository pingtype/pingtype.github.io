1 Í-sek-lia̍t ah ,  tio̍h thiaⁿ ;  lí kin-á-ji̍t beh kè Iok-tàn ,  ji̍p-khì sêng-chiap hiah ê pí lí khah-tōa ,  khah-béng ê kok ,  tit-tio̍h khoah-tōa koh kian-kò͘ kàu tú-thiⁿ ê siâⁿ ; 2 hit ê peh-sìⁿ ,  tōa koh lò ,  sī A-la̍p ê cho̍k ,  lín só͘ chai ê ,  iā bat thiaⁿ-kìⁿ ū lâng chí in kóng ,  Chī-chūi tī A-la̍p cho̍k ê bīn-chêng khiā-ōe-tiâu ah?3 Kin-á-ji̍t lí tio̍h chai ,  Iâ-hô-hoa lí ê Siōng-tè chòe lí ê thâu-chêng kè-khì ,  chhin-chhiūⁿ lia̍t-lia̍t ê hé ;  I beh bia̍t-bô in ,  hō͘ in tōa-tōa thâi-su tī lín ê bīn-chêng ;  lín tio̍h kóaⁿ in chhut ,  hō͘ in kín-kín bia̍t-bô ,  chiàu Iâ-hô-hoa só͘ tùi lín kóng ê , 4 Iâ-hô-hoa lí ê Siōng-tè tùi lí ê bīn-chêng kóaⁿ-chhut in liáu-āu ,  lí sim-lāi m̄-thang siūⁿ kóng ,  Iâ-hô-hoa chhōa góa ji̍p-lâi sêng-chiap chit ê tōe sī in-ūi góa ê gī ;  kî-si̍t Iâ-hô-hoa sī ūi-tio̍h hiah ê kok ê pháiⁿ ,  chiah tùi lí ê bīn-chêng kóaⁿ in chhut , 5 Lí ji̍p-khì sêng-chiap in ê tōe ,  pēng m̄-sī in-ūi lí ê gī ,  iā m̄-sī in-ūi lí ê sim chèng-ti̍t ;  chiū-sī in-ūi chiah ê kok ê pháiⁿ ,  Iâ-hô-hoa lí ê Siōng-tè chiah tùi lí ê bīn-chêng kóaⁿ in chhut-khì ;  koh in-ūi Iâ-hô-hoa beh kian-kò͘ I tùi lí ê lia̍t-chó͘ A-pek-la̍h-hán ,  Í-sat ,  Ngá-kok ,  só͘ chiù-chōa ê ōe , 6 Lí tio̍h chai ,  Iâ-hô-hoa lí ê Siōng-tè ēng súi ê tōe siúⁿ-sù lín chòe-gia̍p ,  m̄-sī in-ūi lí ê gī ,  in-ūi lí sī ām-kún ngī ê peh-sìⁿ , 7 Lí tio̍h kì-tit ,  m̄-thang bōe-kì-tit ,  lí tī khòng-iá jiá-tio̍h Iâ-hô-hoa lí ê Siōng-tè ê siū-khì ;  tùi lín chhut Ai-ki̍p tōe hit-ji̍t ,  kàu lín lâi kàu chit ê só͘-chāi ,  lín siông-siông pōe-ge̍k Iâ-hô-hoa , 8 Lín tī Hô-lia̍t soaⁿ koh jiá Iâ-hô-hoa siū-khì ,  tì-kàu Iâ-hô-hoa siū-khì lín ,  beh bia̍t-bô lín , 9 Tng-sî góa chiūⁿ-soaⁿ ,  beh niá-siū chio̍h-pi ,  chiū-sī Iâ-hô-hoa kap lín li̍p-iok ê pi ;  hit-sî góa tiàm tī soaⁿ-ni̍h sì-cha̍p ji̍t sì-cha̍p mî ,  bô chia̍h-piáⁿ ,  bô lim-chúi , 10 Iâ-hô-hoa ēng nn̄g tè chio̍h-pi kau-tài góa ,  sī Siōng-tè ēng chńg-thâu-á siá ê ;  hit téng-bīn só͘ siá ê ,  sī chiàu Iâ-hô-hoa tī tōa-hōe ê ji̍t ,  tī soaⁿ-téng ,  tī hé-tiong ,  tùi lín só͘ kóng it-chhè ê ōe , 11 Sì-cha̍p ji̍t sì-cha̍p mî liáu-āu ,  Iâ-hô-hoa ēng hit nn̄g tè chio̍h-pi ,  chiū-sī iok-pi ,  kau-tài góa , 12 Iâ-hô-hoa tùi góa kóng ,  Lí khí-lâi ,  kín-kín tùi chia lo̍h-khì ;  in-ūi lí ê peh-sìⁿ ,  lí tùi Ai-ki̍p chhōa-chhut-lâi ê ,  í-keng pāi-hoāi ka-kī ;  in khoài-khoài phian-oai Góa só͘ bēng-lēng ê lō͘ ;  in-ūi in ūi ka-kī chù chi̍t sian ngó͘-siōng , 13 Iâ-hô-hoa koh hoan-hù góa kóng ,  Góa khòaⁿ chit ê peh-sìⁿ ,  khòaⁿ ah ,  sī ām-kún ngī ê peh-sìⁿ , 14 Lí chhut-chāi Góa ,  Góa beh bia̍t in ,  tùi thiⁿ-ē chhat-bia̍t in ê miâ ;  Góa beh hō͘ lí chiâⁿ-chòe chi̍t-kok pí in khah-kiông khah-tōa , 15 Góa chiū oa̍t-tńg-sin lo̍h-soaⁿ ,  soaⁿ hō͘ hé sio-to̍h ,  nn̄g tè iok-pi tī góa nn̄g ki chhiú-ni̍h ; 16 góa chi̍t-ē khòaⁿ ,  lín í-keng tek-chōe Iâ-hô-hoa lín ê Siōng-tè ,  ūi ka-kī chù chi̍t chiah gû-á ,  kín-kín oai-chhoa̍h Iâ-hô-hoa só͘ bēng-lēng lín ê lō͘ , 17 Góa ēng hit nn̄g tè pi tùi góa ê siang-chhiú hiat-lo̍h-khì ,  phah-chi̍h tī lín ê ba̍k-chiu-chêng , 18 Góa phak tī Iâ-hô-hoa ê bīn-chêng ,  chhin-chhiūⁿ chêng ê khoán ,  sì-cha̍p ji̍t sì-cha̍p mî ,  bô chia̍h-piáⁿ ,  bô lim-chúi ;  in-ūi lín só͘ hoān it-chhè ê chōe ,  kiâⁿ Iâ-hô-hoa khòaⁿ-chòe pháiⁿ ê sū ,  jiá I ê siū-khì , 19 Hit-sî Iâ-hô-hoa tōa m̄ kam-goān ,  siū-khì lín ,  góa chiū chin kiaⁿ ,  in-ūi I siū-khì beh bia̍t lín ;  chóng-sī hit-pái Iâ-hô-hoa koh thiaⁿ góa , 20 Iâ-hô-hoa iā siū-khì A-lûn ,  beh bia̍t i ,  siâng hit-sî góa iā thòe A-lûn kî-tó , 21 Hit-sî góa ēng lín hoān-chōe ê mi̍h ,  chiū-sī lín só͘ chù ê gû-á ,  ēng hé sio i ,  koh tûi i ,  géng kàu iù-iù ,  iù kàu chhin-chhiūⁿ thô͘-hún ;  góa ēng chit ê thô͘-hún iā tī tùi soaⁿ-téng lâu-lo̍h-lâi ê khoe , 22 Lín iā tī Tha-pī-la̍h ,  tī Má-sat ,  tī Ki-phok-lô-hap-tha-óa ,  koh kek-khí Iâ-hô-hoa ê siū-khì , 23 Iâ-hô-hoa chhe lín lī-khui Ka-te-su Pa-nî-a kóng ,  Lín chiūⁿ-khì sêng-chiap Góa só͘ siúⁿ-sù lín ê tōe ;  hit-sî lín ûi-pōe Iâ-hô-hoa lín Siōng-tè ê bēng-lēng ,  m̄-sìn I ,  iā m̄ thiaⁿ I ê ōe , 24 Tùi góa bat lín ê ji̍t ,  lín siông-siông pōe-ge̍k Iâ-hô-hoa , 25 Góa in-ūi Iâ-hô-hoa kóng beh bia̍t lín ,  chiū phak tī Iâ-hô-hoa ê bīn-chêng ,  phak-teh sì-cha̍p ji̍t sì-cha̍p mî , 26 Góa kî-tó Iâ-hô-hoa kóng ,  Chú Iâ-hô-hoa ah ,  kiû Lí bo̍h-tit bia̍t-bô Lí ê peh-sìⁿ ,  Lí ê sán-gia̍p ,  chiū-sī Lí ēng tōa khùi-la̍t sio̍k-hôe ê ,  ēng tōa koân-lêng ê chhiú chhōa-chhut Ai-ki̍p ê ; 27 kiû Lí tio̍h kì-tit Lí ê lô͘-po̍k A-pek-la̍h-hán ,  Í-sat ,  Ngá-kok ;  bo̍h-tit kì-liām chit ê peh-sìⁿ ê ngī-sim kap in ê pháiⁿ ,  in ê chōe ; 28 kiaⁿ-liáu Lí chhōa goán chhut-lâi hit só͘-chāi ê lâng kóng ,  Iâ-hô-hoa in-ūi bōe-ōe chhōa in ji̍p I só͘ èng-ún in ê tōe ,  koh oàn-hūn in ,  só͘-í chhōa in chhut-khì ,  beh bia̍t in tī khòng-iá , 29 M̄-kú in sī Lí ê peh-sìⁿ ,  Lí ê sán-gia̍p ,  sī Lí ēng Lí ê tōa koân-lêng ,  ēng Lí chhun-chhut-lâi ê chhiú ,  só͘ chhōa-chhut-lâi ê , 
