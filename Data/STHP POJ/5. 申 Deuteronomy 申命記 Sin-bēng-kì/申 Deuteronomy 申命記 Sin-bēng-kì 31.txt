1 Mô͘-se ēng chiah ê ōe khì kā Í-sek-lia̍t chèng-lâng kóng , 2 Tùi in kóng ,  Góa kin-á-ji̍t chi̍t-pah jī-cha̍p hè ,  bōe koh chiàu-siông chhut-ji̍p ;  Iâ-hô-hoa iā bat tùi góa kóng ,  Lí bōe-ōe kè chit ê Iok-tàn , 3 Iâ-hô-hoa lí ê Siōng-tè beh chhōa lí kè-khì ,  beh bia̍t-bô chiah ê kok tī lí ê bīn-chêng ,  lí beh sêng-chiap in ,  Iok-su-a beh chhōa lí kè-khì ,  chhin-chhiūⁿ Iâ-hô-hoa só͘ bat kóng-ê , 4 Iâ-hô-hoa beh khoán-thāi in ,  chhin-chhiūⁿ chêng-ji̍t khoán-thāi I só͘ bia̍t A-mô͘-lī lâng nn̄g ê ông ,  Se-hông kap Go̍k ,  í-ki̍p in ê tōe chi̍t-iūⁿ , 5 Iâ-hô-hoa beh ēng in kau tī lín ê bīn-chêng ;  lín tio̍h chiàu góa só͘ hoan-hù lín it-chhè ê bēng-lēng khoán-thāi in , 6 Lín tio̍h ióng-kám chòng-táⁿ ,  bo̍h-tit kiaⁿ in ,  iā bo̍h-tit lún in ;  in-ūi Iâ-hô-hoa lí ê Siōng-tè kap lí khì ,  I bô lī-khui lí ,  iā bô pàng-sak lí , 7 Mô͘-se kiò Iok-su-a lâi ,  tī Í-sek-lia̍t chèng-lâng ê bīn-chêng tùi i kóng ,  Lí tio̍h ióng-kám chòng-táⁿ ,  in-ūi lí beh kap chit ê peh-sìⁿ khì ,  ji̍p Iâ-hô-hoa tùi in lia̍t-chó͘ chiù-chōa beh hō͘ in ê tōe ,  lí iā beh hō͘ in tit-tio̍h i chòe-gia̍p , 8 Iâ-hô-hoa beh kiâⁿ tī lí ê bīn-chêng ;  I beh kap lí tī-teh ,  I bô lī-khui lí ,  iā bô pàng-sak lí ;  bo̍h-tit kiaⁿ ,  iā bo̍h-tit lún , 9 Mô͘-se siá chit ê lu̍t-hoat ,  kau-hō͘ kng Iâ-hô-hoa iok-kūi ê chè-si ,  Lī-bī ê kiáⁿ-sun ,  kap Í-sek-lia̍t ê chèng tiúⁿ-ló , 10 Mô͘-se bēng-lēng in kóng ,  Múi chhit-nî ê lō͘-bé ,  chiū-sī tī tháu-pàng ê nî tiāⁿ-tio̍h ê kî ,  tah-liâu-choeh ê sî , 11 Í-sek-lia̍t chèng-lâng lâi-kàu Iâ-hô-hoa lí Siōng-tè ê bīn-chêng ,  tī I só͘ kéng ê só͘-chāi ,  hit-sî lí tio̍h tī Í-sek-lia̍t chèng-lâng ê bīn-chêng tha̍k chit ê lu̍t-hoat hō͘ in thiaⁿ , 12 Lí tio̍h chū-chi̍p peh-sìⁿ ,  ta-po͘ ,  cha-bó͘ ,  gín-ná ,  í-ki̍p lí siâⁿ-mn̂g-lāi ê chhut-gōa lâng ,  hō͘ in thiaⁿ ,  hō͘ in ha̍k-si̍p ,  thang kèng-ùi Iâ-hô-hoa lín ê Siōng-tè ,  chip-siú lâi kiâⁿ chit ê lu̍t-hoat it-chhè ê ōe ; 13 iā hō͘ in m̄-chai-iáⁿ ê kiáⁿ-jî tit-tio̍h thiaⁿ-kìⁿ ;  chiū tī lín kè Iok-tàn só͘ sêng-chiap ê tōe ,  chiàu lín tiàm tī-hia it-chhè ê ji̍t thang ha̍k-si̍p kèng-ùi Iâ-hô-hoa lín ê Siōng-tè , 14 Iâ-hô-hoa tùi Mô͘-se kóng ,  Khòaⁿ ah ,  lí sí ê kî kūn lah ;  lí tiàu Iok-su-a lâi ,  saⁿ-kap khiā tī hōe-bō͘-tiong ;  Góa beh ēng chit-jīm bēng-lēng i ,  Mô͘-se chiū kap Iok-su-a khì saⁿ-kap khiā tī hōe-bō͘-tiong , 15 Iâ-hô-hoa tī hōe-bō͘-lāi ,  hûn-thiāu tiong ,  hián-hiān ;  hûn-thiāu thêng tī hōe-bō͘-mn̂g ê téng-bīn , 16 Iâ-hô-hoa koh tùi Mô͘-se kóng ,  Khòaⁿ ah ,  lí beh kap lí lia̍t-chó͘ saⁿ-kap khùn ;  chit ê peh-sìⁿ beh khí-lâi ,  kiâⁿ siâ-îm lâi thàn i só͘ beh khì tiàm hit só͘-chāi gōa-bīn ê siōng-tè ,  lī-khui Góa ,  pōe Góa kap i só͘ li̍p ê iok , 17 Hit-sî Góa beh tùi in hoat-chhut siū-khì ;  Góa iā beh lī-khui in ,  ng-bīn m̄-khòaⁿ in ;  in beh siū thun-bia̍t ,  tú-tio̍h chōe-chōe chai-ē hoān-lān ;  hit-ji̍t in beh kóng ,  Lán tú-tio̍h chai-ē hoān-lān ,  kiám-m̄-sī in-ūi lán ê Siōng-tè bô tī lán ê tiong-kan mah?18 Hit-ji̍t in-ūi in phian-ǹg pa̍t ê siōng-tè só͘ kiâⁿ it-chhè ê pháiⁿ ,  só͘-í Góa koat-toàn ng Góa ê bīn , 19 Taⁿ lín ka-kī tio̍h siá chit ê koa ,  ēng hit-ê kà-sī Í-sek-lia̍t ê kiáⁿ-sun ,  hō͘ in ê chhùi liām ,  hō͘ chit ê koa kā Góa chòe kan-chèng tī Í-sek-lia̍t ê kiáⁿ-sun , 20 In-ūi Góa chhōa in ji̍p Góa tùi in ê lia̍t-chó͘ só͘ chiù-chōa hit ê lâu lin kap bi̍t ê tōe ;  in tit-tio̍h chia̍h koh pá-chiok ,  sin-thé pûi ,  chiū beh phian-ǹg pa̍t ê siōng-tè ho̍k-sāi in ,  khòaⁿ-khin Góa ,  pōe Góa ê iok , 21 Kàu in tú-tio̍h chōe-chōe chai-ē hoān-lān ê sî ,  chit ê koa beh tī in ê bīn-chêng chòe kiàn-chèng lâi kan-chèng in ;  in-ūi in ê kiáⁿ-sun ê chhùi beh liām ,  bô bōe-kì-tit ;  in-ūi hiān-kim Góa iáu-bē chhōa in kàu Góa só͘ chiù-chōa ê tōe ,  in só͘ chûn ê liām-thâu ,  Góa í-keng chai , 22 Tng hit-ji̍t Mô͘-se chiū siá chit ê koa ,  chiong i lâi kà-sī Í-sek-lia̍t ê kiáⁿ-sun , 23 Iâ-hô-hoa hoan-hù Lùn ê kiáⁿ Iok-su-a kóng ,  Lí tio̍h ióng-kám chòng-táⁿ ,  in-ūi lí beh chhōa Í-sek-lia̍t lâng ji̍p Góa só͘ chiù-chōa hō͘ in ê tōe ;  Góa beh kap lí saⁿ-kap tī-teh , 24 Mô͘-se ēng chit ê lu̍t-hoat ê ōe siá tī chheh-ni̍h ,  it-chīn siá bêng-pe̍k ; 25 Mô͘-se chiū hoan-hù kng Iâ-hô-hoa iok-kūi ê Lī-bī lâng ,  kóng , 26 Chiong chit ê lu̍t-hoat ê chheh hē tī Iâ-hô-hoa lín Siōng-tè ê iok-kūi piⁿ ,  thang tī-hia chòe lí ê kan-chèng , 27 In-ūi góa chai lí sī pōe-ge̍k-ê ,  sī ām-kún ngī-ê ;  khòaⁿ ah ,  Góa kin-á-ji̍t iáu oa̍h kap lín tī-teh ,  lín siōng-chhiáⁿ pōe-ge̍k Iâ-hô-hoa ,  hô-hòng góa sí liáu-āu ah?28 Tio̍h chū-chi̍p lín chiah ê chi-phài ê tiúⁿ-ló kap koaⁿ-tiúⁿ lóng lâi ,  góa beh kóng chiah ê ōe hō͘ in thiaⁿ ,  iā beh kiò-thiⁿ kiò-tōe hō͘ in chòe kan-chèng , 29 In-ūi góa chai góa sí liáu-āu ,  lín beh choân-jiân pāi-hoāi ,  oai-chhoa̍h góa só͘ bēng-lēng lín kiâⁿ ê tō-lō͘ ;  ji̍t-āu lín beh tú-tio̍h chai-ē ,  in-ūi lín beh kiâⁿ Iâ-hô-hoa só͘ khòaⁿ-chòe pháiⁿ ê sū ,  ēng lín ê chhiú só͘ chòe jiá I ê siū-khì , 30 Mô͘-se chiong chit ê koa ê ōe ,  thâu kàu bé kóng hō͘ Í-sek-lia̍t choân-hōe thiaⁿ , 
