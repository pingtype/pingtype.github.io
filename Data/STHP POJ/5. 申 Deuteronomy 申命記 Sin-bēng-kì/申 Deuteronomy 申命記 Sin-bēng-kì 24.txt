1 Lâng nā chhōa-bó͘ ,  jiân-āu khòaⁿ i ê bó͘ m̄ tèng-ì ,  in-ūi i chai i ū bô ha̍p-gî ê sū ,  chiū thang siá lî-su hō͘ i ,  kau i ê chhiú ,  chhe i lī-khui i ê ke , 2 Hū-jîn-lâng lī-khui i ê ke liáu-āu ,  thang khì kè pa̍t-lâng , 3 Nā sī āu ê tiōng-hu oàn-hūn i ,  iā siá lî-su kau i ê chhiú ,  kah i lī-khui i ê ke ,  á-sī i āu ê tiōng-hu chhōa i chòe-bó͘ chiū sí ; 4 chiū hit-ê chêng ê tiōng-hu í-keng kah i khì-ê ,  bōe-tit-thang tī i phah lâ-sâm í-āu ,  koh chhōa i chòe-bó͘ ;  in-ūi che sī Iâ-hô-hoa só͘ iàm-ò͘ⁿ-ê ;  m̄-thang hō͘ Iâ-hô-hoa lí ê Siōng-tè só͘ siúⁿ-sù lí chòe-gia̍p ê tōe lâi hoān-chōe , 5 Sin chhōa-bó͘ ê lâng m̄-thang khì kau-chiàn ,  iā m̄-thang kau-tài i pān-lí sím-mi̍h sū ;  thang hō͘ i tī ke-lāi chheng-hân chi̍t-nî ,  thang hō͘ i só͘ chhōa ê bó͘ hoaⁿ-hí , 6 M̄-thang ēng lâng ê chio̍h-bō ,  á-sī chio̍h-bō ê téng-tún ,  chòe chún-tǹg ;  in-ūi che sī ēng lâng ê sìⁿ-miā chòe chún-tǹg , 7 Nā tú-tio̍h lâng koái Í-sek-lia̍t-tiong chi̍t-ê hiaⁿ-tī ,  khoán-thāi i chòe lô͘-châi ,  á-sī bōe i ,  hit ê koái-kùn chiū tio̍h hō͘ i sí ;  án-ni ,  chiū tùi lín tiong-kan tû-khì hit ê pháiⁿ , 8 Thái-ko ê pháiⁿ chèng-thâu ,  lí tio̍h chin sòe-jī ;  chè-si Lī-bī lâng it-chhè só͘ kà-sī lín-ê ,  tio̍h chiàu án-ni lâi kiâⁿ ;  góa só͘ bēng-lēng in ê ,  lín tio̍h chip-siú lâi kiâⁿ ; 9 chá chhut Ai-ki̍p ê sî ,  Iâ-hô-hoa lí Siōng-tè tī lō͘-ni̍h tùi Bí-lī-àm só͘-kiâⁿ-ê ,  lí tio̍h kì-tit , 10 Lí bô-lūn ēng sím-mi̍h chioh chhù-piⁿ ,  m̄-thang ji̍p i ê ke the̍h chún-tǹg , 11 lí tio̍h khiā tī gōa-bīn ,  thèng-hāu kā lí chioh ê lâng the̍h chún-tǹg chhut-lâi hō͘ lí ; 12 hit lâng nā sī sòng-hiong ,  lí m̄-thang lâu i ê chún-tǹg kè-mî ; 13 ji̍t-lo̍h ê sî ,  tek-khak tio̍h ēng hit ê chún-tǹg hêng i ,  hō͘ i ēng i ê saⁿ kah teh khùn ;  i chiū kā lí chiok-hok ;  che tī Iâ-hô-hoa lí Siōng-tè ê bīn-chêng ,  beh sǹg-chòe lí ê gī , 14 Khùn-khó͘ sòng-hiong ê chhiàⁿ-kang lâng ,  bô-lūn sī lí ê hiaⁿ-tī ,  á-sī chhut-gōa lâng tiàm tī lí ê tōe ,  tī lí ê siâⁿ-mn̂g-lāi ê ,  lí m̄-thang khi-hū i ; 15 i ê kang-chîⁿ lí hit-ji̍t tio̍h hō͘ i ,  m̄-thang thèng-hāu kàu ji̍t-lo̍h-liáu ;  in-ūi i sòng-hiong ,  kòa-sim tī hit-ê ;  kiaⁿ-liáu i in-ūi lí lâi tùi Iâ-hô-hoa âu-kiò ,  lí chiū ū chōe , 16 M̄-thang in-ūi kiáⁿ lâi hō͘ lāu-pē sí ,  iā m̄-thang in-ūi lāu-pē lâi hō͘ kiáⁿ sí ;  ta̍k-lâng tio̍h ūi-tio̍h ka-kī ê chōe lâi sí , 17 Lí sím-phòaⁿ ,  m̄-thang oan-óng chhut-gōa lâng kap bô-pē ê kiáⁿ ,  iā m̄-thang the̍h kóaⁿ-hū ê i-chiûⁿ chòe chún-tǹg ; 18 lí tio̍h kì-tit lí tī Ai-ki̍p bat chòe lô͘-châi ,  Iâ-hô-hoa lí ê Siōng-tè kiù-sio̍k lí tùi hia chhut ;  só͘-í góa bēng-lēng lí tio̍h án-ni kiâⁿ , 19 Lí tī chhân-ni̍h siu-koah gō͘-kak ,  nā bōe-kì-tit chi̍t-sok tī chhân-ni̍h ,  m̄-thang koh oat-khì the̍h ,  tio̍h lâu hō͘ chhut-gōa lâng kap ko͘-jî kóaⁿ-hū ,  tì-kàu Iâ-hô-hoa lí ê Siōng-tè beh tī lí ê chhiú só͘ chòe it-chhè ê sū ,  sù-hok lí , 20 Lí phah lí ê kaⁿ-ná-chhiū í-āu m̄-thang koh sûn hiah ê chhiū-ki ;  tio̍h lâu hō͘ chhut-gōa lâng kap ko͘-jî kóaⁿ-hū , 21 Lí bán lí ê phû-tô ,  só͘-chhun-ê m̄-thang koh bán ,  tio̍h lâu hō͘ chhut-gōa lâng ,  kap ko͘-jî ,  kóaⁿ-hū ; 22 lí iā tio̍h kì-tit lí tī Ai-ki̍p tōe bat chòe lô͘-châi ;  só͘-í góa bēng-lēng lí tio̍h án-ni kiâⁿ , 
