1 Tī Iâ-hô-hoa lí Siōng-tè só͘ siúⁿ-sù lí chòe-gia̍p ê tōe ,  nā tú-tio̍h siū-thâi ê lâng tó tī chhân-iá ,  m̄-chai sī chī-chūi thâi-sí ê ; 2 lí ê tiúⁿ-ló kap sím-phòaⁿ-koaⁿ tio̍h chhut-lâi niû i ,  tùi siū-thâi ê lâng hit-tah ,  ti̍t-kàu sì-ûi hiah ê siâⁿ , 3 khòaⁿ toh-lo̍h chi̍t ê siâⁿ lī-khui siū-thâi ê lâng tē-it kūn ;  chiū hit ê siâⁿ ê tiúⁿ-ló tio̍h tùi gû-kûn tiong chhú chi̍t-chiah bē-bat ēng i lâi chòe-kang ,  bē-bat kòa-taⁿ ê gû-chéng-á ; 4 hit ê siâⁿ ê tiúⁿ-ló tio̍h khan gû-chéng-á kàu ū tn̂g-lâu-chúi ê soaⁿ-kok ,  bô chèng bô choh-ê ,  tī hit ê soaⁿ-kok kòng-chi̍h gû-chéng-á ê ām-kún , 5 Chè-si Lī-bī lâng ê kiáⁿ-sun tio̍h kūn-óa ,  in-ūi Iâ-hô-hoa lí ê Siōng-tè kéng in lâi ho̍k-sāi I ,  thok Iâ-hô-hoa ê miâ chiok-hok ;  só͘ ū saⁿ-kò ,  saⁿ-phah ê sū ,  lóng tio̍h chiàu in ê ōe lâi gí-toàn , 6 Hit ê siâⁿ ê chèng tiúⁿ-ló ,  chiū-sī lī-khui siū-thâi ê lâng tē-it kūn-ê ,  tio̍h tī hit ê soaⁿ-kok tiong ,  só͘ kòng-chi̍h ām-kún ê gû-chéng-á ê téng-bīn lâi sóe chhiú ; 7 iā beh ìn lâi kóng ,  Goán ê chhiú bē-bat lâu chit ê huih ,  goán ê ba̍k-chiu iā bē-bat khòaⁿ-kìⁿ , 8 Iâ-hô-hoa ah ,  kiû Lí sià-bián Lí ê peh-sìⁿ Í-sek-lia̍t ,  Lí só͘ sio̍k-hôe ê ,  bo̍h-tit hō͘ bô-chōe ê huih kui tī Lí ê peh-sìⁿ Í-sek-lia̍t , 9 Án-ni lâu hit ê huih ê chōe kap i bô kan-sia̍p ;  án-ni chiū tùi lín tiong-kan tû-khì lâu bô-chōe ê huih ê chōe ;  sī lí ū kiâⁿ Iâ-hô-hoa khòaⁿ-chòe hó-ê , 10 Lí chhut-khì kap lí ê tùi-te̍k kau-chiàn ê sî ,  Iâ-hô-hoa lí ê Siōng-tè chiong in kau tī lí ê chhiú ,  lí iā lia̍h in khì ; 11 hit-sî tī siū-lia̍h ê lâng ê tiong-kan ,  nā khòaⁿ-kìⁿ ū bí-lú ,  lí iā loân-bō͘ i ,  beh chhōa i chòe-bó͘ ; 12 chiū thang chhōa kàu lí ê ke ,  i chiū tio̍h thì thâu-mn̂g ,  siu chńg-kah ; 13 thǹg-khì i siū-lia̍h ê sî só͘ chhēng ê saⁿ ,  tiàm tī lí ê ke ai-khàu pē-bú chi̍t-ge̍h-ji̍t ;  jiân-āu lí thang kap i tâng-pâng ,  lí chòe i ê tiōng-hu ,  i chòe lí ê bó͘ , 14 Āu-lâi lí nā bô hoaⁿ-hí i ,  chiū tio̍h hō͘ i chhut-chāi i ê ì-sù chhut-khì ,  koat-toàn m̄-thang bōe-chîⁿ ,  iā m̄-thang tàng-chòe lú-pī khoán-thāi i ;  in-ūi lí í-keng kap i sêng-chhin , 15 Lâng nā ū nn̄g ê bó͘ ,  chi̍t-ê sī i só͘ thiàⁿ-ê ,  chi̍t-ê sī i só͘ oàn-ê ,  lóng ū kā i siⁿ-kiáⁿ ,  chóng-sī tōa-kiáⁿ sī só͘ oàn ê bó͘ siⁿ-ê ; 16 kàu hō͘ kiáⁿ sêng-chiap gia̍p ê ji̍t ,  m̄-thang li̍p siū-thiàⁿ ê bó͘ siⁿ ê kiáⁿ chòe tōa-kiáⁿ ,  pôaⁿ-kè chin ê tōa-kiáⁿ ,  chiū-sī siū-oàn ê bó͘ ê kiáⁿ ; 17 chóng-sī tio̍h jīn só͘ oàn ê bó͘ ê kiáⁿ chòe tōa-kiáⁿ ,  chiong só͘ ū ê gia̍p hō͘ i siang-hūn ;  in-ūi i sī i khùi-la̍t ê khí-thâu ,  tōa-kiáⁿ ê bêng-hūn sī i-ê , 18 Lâng nā ū bân-phê ngó͘-ge̍k ê kiáⁿ ,  m̄-thiaⁿ in lāu-pē ê ōe ,  á-sī lāu-bú ê ōe ,  in sui-jiân kéng-kài i ,  i iû-goân m̄-thiaⁿ in ; 19 i ê pē kap i ê bú tio̍h lia̍h i ,  thoa i chhut ,  tòa-kàu pún-siâⁿ ê tiúⁿ-ló hia ,  chiū-sī i pún só͘-chāi ê siâⁿ-mn̂g ; 20 kā hit ê siâⁿ ê tiúⁿ-ló kóng ,  Goán chit ê kiáⁿ bân-phê ngó͘-ge̍k ,  m̄-thiaⁿ goán ê ōe ,  lām-sám khai-chîⁿ ,  tham-chia̍h ,  hò͘ⁿ-chiú ; 21 hit ê siâⁿ ê chèng-lâng chiū tio̍h ēng chio̍h-thâu tìm hō͘ i sí ;  án-ni ,  chiū tùi lín tiong-kan tû-khì hit ê pháiⁿ ,  Í-sek-lia̍t chèng-lâng lóng beh thiaⁿ-kìⁿ lâi kiaⁿ , 22 Lâng nā hoān eng-kai sí ê chōe ,  siū pān-chōe sí ,  lí nā tiàu i tī chhâ-ni̍h , 23 i ê sin-si m̄-thang tiàu tī chhâ-ni̍h kè-mî ,  tek-khak tio̍h tī hit-ji̍t bâi-chòng i ,  bián-tit phah lâ-sâm Iâ-hô-hoa lí Siōng-tè siúⁿ-sù lí chòe-gia̍p ê tōe ;  in-ūi siū tiàu-sí ê lâng sī siū Siōng-tè só͘ chiù-chó͘ ê , 
