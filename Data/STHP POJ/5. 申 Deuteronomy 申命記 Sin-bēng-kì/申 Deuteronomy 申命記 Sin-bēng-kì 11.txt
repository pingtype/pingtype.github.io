1 Só͘-í lí tio̍h thiàⁿ Iâ-hô-hoa lí ê Siōng-tè ,  siông-siông siú I só͘ hoan-hù lí siú ê ,  kap I ê lu̍t-lē ,  hoat-tō͘ ,  kài-bēng , 2 Lín kin-á-ji̍t tio̍h chai ,  in-ūi góa m̄-sī kap lín ê kiáⁿ-jî kóng ,  in m̄-chai ,  iā bô khòaⁿ-kìⁿ Iâ-hô-hoa lín Siōng-tè ê kàu-tok ,  ui-giâm ,  tōa koân-lêng ê chhiú ,  kap chhun-chhut ê chhiú-kut ; 3 í-ki̍p I ê sîn-jiah ,  I ê só͘ chòe ,  kìⁿ-nā tī Ai-ki̍p tiong tùi Ai-ki̍p ông Hoat-ló ,  kap i ê choân-tōe ,  só͘ kiâⁿ ê ; 4 iā I cháiⁿ-iūⁿ khoán-thāi Ai-ki̍p ê kun-peng ,  kap in ê bé ,  in ê chhia ;  in tui-jip lín ê sî ,  Iâ-hô-hoa cháiⁿ-iūⁿ hō͘ Âng-hái ê chúi im-in ,  bia̍t-bô in kàu kin-á-ji̍t ; 5 koh I tī khòng-iá cháiⁿ-iūⁿ khoán-thāi lín ,  kàu lín lâi chit ê só͘-chāi ; 6 koh I cháiⁿ-iūⁿ khoán-thāi Liû-piān ê kiáⁿ-sun Í-lī-ap ê kiáⁿ ,  Tāi-tan ,  A-pí-lân ;  tōe cháiⁿ-iūⁿ tī Í-sek-lia̍t lâng ê tiong-kan khui-chhùi thun in ,  kap in ê ke-koàn ,  í-ki̍p in ê pò͘-pîⁿ ,  kap it-chhè kun-tè in ê oa̍h-mi̍h ; 7 chí-ū lín chhin-ba̍k khòaⁿ-kìⁿ Iâ-hô-hoa só͘ chòe it-chhè ê tōa-sū , 8 Só͘-í lín tio̍h siú góa kin-á-ji̍t só͘ bēng-lēng it-chhè ê kài-bēng ,  hō͘ lín chòng-táⁿ ,  ōe ji̍p-khì sêng-chiap lín só͘ beh kè-khì sêng-chiap ê tōe ; 9 iā hō͘ lín ê ji̍t-chí kú-tn̂g tī Iâ-hô-hoa só͘ kap lín ê lia̍t-chó͘ chiù-chōa siúⁿ-sù in kap in ê hō͘-è ê tōe ,  chiū-sī hit-hō lâu lin kap bi̍t ê tōe , 10 In-ūi lí beh ji̍p-khì sêng-chiap ê tōe ,  m̄-sī chhin-chhiūⁿ lín chhut-lâi ê Ai-ki̍p tōe ,  lí tī-hia iā-chéng ,  ēng kha ta̍h lâi koàn-ak ,  chhin-chhiūⁿ chhài-hn̂g ; 11 to̍k-to̍k lín só͘ beh ji̍p-khì sêng-chiap ê tōe ,  chiū-sī ū soaⁿ ,  ū soaⁿ-kok ,  lâi sêng-siū thiⁿ ê hō͘-chúi ê tōe ; 12 sī Iâ-hô-hoa lí Siōng-tè só͘ koàn-kò͘ ê tōe ,  tùi nî-thâu kàu nî-bé ;  Iâ-hô-hoa lí Siōng-tè ê ba̍k-chiu siông-siông khòaⁿ i , 13 Lín nā liû-sim thiaⁿ-thàn góa ê kài-bēng ,  chiū-sī góa kin-á-ji̍t só͘ bēng-lēng lín ê ,  thiàⁿ Iâ-hô-hoa lín ê Siōng-tè ,  chīn-sim chīn-sèng ho̍k-sāi I , 14 chiū Góa beh chiàu-sî lo̍h lí ê tōe só͘ khiàm-ēng ê hō͘ ,  chiū-sī chêng ê hō͘ ,  āu ê hō͘ ,  hō͘ lí thang siu-sêng lí ê gō͘-kak ,  lí ê chiú ,  lí ê iû ; 15 iā hō͘ lí ê chhân-iá hoat-chháu ,  chhī lí ê cheng-siⁿ ,  lí iā beh tit-tio̍h pá-chiok , 16 Lín tio̍h ka-kī kín-sīn ,  bián-tit lín ê sim siū bê ,  tì-kàu lín oai-chhoa̍h ,  khì ho̍k-sāi pa̍t ê siōng-tè ,  lâi kèng-pài i ; 17 tì-kàu Iâ-hô-hoa tōa siū-khì lín ,  hō͘ thiⁿ koaiⁿ-ba̍t bô lo̍h hō͘ ,  tōe iā bô chhut-sán ;  lín chiū tī Iâ-hô-hoa só͘ siúⁿ-sù lín ê súi tōe kín-kín bia̍t-bô , 18 Só͘-í lín tio̍h ēng góa chiah ê ōe kì tī lín ê sim ,  lín ê náu ;  iā tio̍h pa̍k tī lín ê chhiú chòe kì-hō ,  tì tī lín nn̄g lúi ba̍k-chiu ê tiong-ng chòe kì-liām ; 19 iā tio̍h ēng che kà-sī lín ê kiáⁿ-jî ,  bô-lūn lí chē tī chhù-lāi ,  kiâⁿ tī lō͘-ni̍h ,  khùn á-sī khí-lâi ,  lóng tio̍h káng-lūn ; 20 koh tio̍h siá tī lí ê chhù ê mn̂g-khiā ,  í-ki̍p lí ê mn̂g ; 21 hō͘ lín ê ji̍t-chí ,  kap lín ê kiáⁿ-sun ê ji̍t-chí ,  tī Iâ-hô-hoa tùi lín ê lia̍t-chó͘ chiù-chōa siúⁿ-sù in ê tōe ,  tit-tio̍h ke-thiⁿ chōe-chōe ,  chhin-chhiūⁿ thiⁿ khàm-tōe ê ji̍t hiah kú , 22 Lín nā chù-ì chip-siú góa só͘ bēng-lēng lín it-chhè ê kài-bēng ,  lâi kiâⁿ i ,  thiàⁿ Iâ-hô-hoa lín ê Siōng-tè ,  kiâⁿ I it-chhè ê lō͘ ,  kiat-liân tī I , 23 Iâ-hô-hoa chiū beh tùi lín bīn-chêng kóaⁿ-chhut che it-chhè ê kok ,  lín iā beh tit-tio̍h pí lín khah-tōa khah-kiông ê kok , 24 Kìⁿ-nā lín ê kha-chiúⁿ só͘ ta̍h ê tōe ,  lóng beh kui hō͘ lín ,  tùi khòng-iá kap Lī-pa-lùn ,  tùi hit ê hô ,  chiū-sī Pek-la̍h hô ,  kàu sai-pêng ê hái ,  lóng beh chòe lín ê kéng-kài ; 25 beh bô chi̍t-lâng ōe khiā-tiâu tī lín ê bīn-chêng ;  Iâ-hô-hoa lín ê Siōng-tè beh hō͘ lín só͘ ta̍h ê choân-tōe lóng kiaⁿ lín ,  lún lín ,  chiàu I só͘ tùi lín kóng ê , 26 Khòaⁿ ah ,  góa kin-á-ji̍t chiong chiok-hok kap chiù-chó͘ pâi tī lín ê bīn-chêng ; 27 lín nā thàn Iâ-hô-hoa lín Siōng-tè ê kài-bēng ,  góa kin-á-ji̍t só͘ bēng-lēng lín ê ,  chiū-sī chiok-hok ; 28 lín nā m̄-thàn Iâ-hô-hoa lín Siōng-tè ê kài-bēng ,  oai-chhoa̍h góa kin-á-ji̍t só͘ bēng-lēng lín ê lō͘ ,  khì thàn pa̍t ê siōng-tè ,  lín pêng-sò͘ só͘ m̄-bat ê ,  chiū-sī chiù-chó͘ , 29 Chiong-lâi Iâ-hô-hoa lí ê Siōng-tè chhōa lí kàu lí só͘ beh ji̍p-khì sêng-chiap ê tōe ,  lí tio̍h hē hit ê chiok-hok tī Ki-lī-sim soaⁿ ,  hē hit ê chiù-chó͘ tī Í-pa-lō͘ soaⁿ , 30 Chit nn̄g ê soaⁿ kiám-m̄-sī tī Iok-tàn hô hit-pêng ,  ji̍t-lo̍h ê lō͘ ê āu-bīn ,  tī khiā-khí A-la̍h-pa ê Ka-lâm lâng ê tōe ,  kap Kiat-kah saⁿ-tùi ,  óa-kūn Mô͘-lī siōng-chhiū mah?31 In-ūi lín beh kè Iok-tàn hô ,  ji̍p-khì sêng-chiap Iâ-hô-hoa lín Siōng-tè só͘ siúⁿ-sù lín chòe-gia̍p ê tōe ,  lín beh tī-hia khiā-khí , 32 Lín tio̍h chip-siú lâi kiâⁿ góa kin-á-ji̍t tī lín ê bīn-chêng só͘ pâi-lia̍t it-chhè ê lu̍t-lē hoat-tō͘ , 
