1 Che sī Iâ-hô-hoa lín ê Siōng-tè só͘ bēng-lēng kà-sī lín ê kài-bēng ,  lu̍t-lē ,  hoat-tō͘ ,  hō͘ lín tī lín só͘ beh kè-khì tit-tio̍h chòe-gia̍p ê tōe lâi kiâⁿ i ; 2 thang hō͘ lí kap lí ê kiáⁿ-kiáⁿ sun-sun ,  it-seng kèng-ùi Iâ-hô-hoa lí ê Siōng-tè ,  chip-siú I it-chhè ê lu̍t-lē ,  kài-bēng ,  chiū-sī góa só͘ bēng-lēng lí ê ,  hō͘ lí ê ji̍t-chí tit-tio̍h kú-tn̂g , 3 Í-sek-lia̍t ah ,  lí tio̍h thiaⁿ ,  tio̍h chip-siú lâi kiâⁿ i ;  hō͘ lí thang tī hit-ê lâu lin kap bi̍t ê tōe ,  tit-tio̍h hióng-hok ,  lâng-gia̍h ke-thiⁿ ke̍k-kî chōe ;  chhin-chhiūⁿ Iâ-hô-hoa lí lia̍t-chó͘ ê Siōng-tè só͘ èng-ún lí ê , 4 Í-sek-lia̍t ah ,  lí tio̍h thiaⁿ ;  Iâ-hô-hoa lán ê Siōng-tè ,  sī to̍k-it ê Iâ-hô-hoa ; 5 lí tio̍h chīn-sim ,  chīn-sèng ,  chīn-la̍t ,  thiàⁿ Iâ-hô-hoa lí ê Siōng-tè , 6 Góa kin-á-ji̍t só͘ bēng-lēng lí chiah ê ōe ,  tio̍h kì tī lí ê sim ; 7 iā tio̍h ēng che khûn-khûn kà-sī lí ê kiáⁿ-jî ,  bô-lūn lí chē tī chhù-lāi kiâⁿ tī lō͘-ni̍h ,  khùn á-sī khí-lâi ,  lóng tio̍h káng-lūn ; 8 iā tio̍h pa̍k tī lí ê chhiú chòe kì-hō ,  tì tī lí nn̄g lúi ba̍k-chiu ê tiong-ng chòe kì-liām ; 9 koh tio̍h siá tī lí ê chhù ê mn̂g-khiā ,  í-ki̍p lí ê mn̂g , 10 Iâ-hô-hoa lí ê Siōng-tè chhōa lí ji̍p I tùi lí ê lia̍t-chó͘ ,  A-pek-la̍h-hán ,  Í-sat ,  Ngá-kok ,  chiù-chōa beh hō͘ lí ê tōe ;  tī-hia ū siâⁿ tōa koh súi ,  m̄-sī lí só͘ khí-chō ê ; 11 iā ū chhù chek-chū móa-móa ê hó-mi̍h ,  m̄-sī lí só͘ chek-chū ê ;  iā ū khui-piān ê chúi-chíⁿ ,  m̄-sī lí só͘ khui ê ; 12 iā ū phû-tô-hn̂g ,  kaⁿ-ná-chhiū ,  m̄-sī lí só͘ chai-chèng ê ;  lí chia̍h kàu pá ,  hit-sî lí tio̍h kín-sīn ,  bián-tit lí bōe-kì-tit Iâ-hô-hoa ,  chiū-sī chhōa lí tùi Ai-ki̍p tōe ,  chòe lô͘-châi ê ke ,  chhut-lâi ê , 13 Lí tio̍h kèng-ùi Iâ-hô-hoa lí ê Siōng-tè ,  ho̍k-sāi I ,  chí I ê miâ chiù-chōa ; 14 m̄-thang thàn pa̍t ê siōng-tè ,  chiū-sī lín sì-ûi peh-sìⁿ hiah ê siōng-tè , 15 In-ūi tī lín tiong-kan ê Iâ-hô-hoa lí ê Siōng-tè ,  toàn-toàn bô iông-ún ēng pa̍t ê siōng-tè phit-phòe I ;  sī kiaⁿ-liáu Iâ-hô-hoa lí ê Siōng-tè tōa siū-khì lí ,  tùi tōe-chiūⁿ tû-bia̍t lí , 16 Lín m̄-thang chhì Iâ-hô-hoa lín ê Siōng-tè ,  chhin-chhiūⁿ lín tī Má-sat chhì I chi̍t-iūⁿ , 17 Tio̍h tì-ì siú Iâ-hô-hoa lín Siōng-tè ê kài-bēng ,  kap I só͘ bēng-lēng lín ê chèng-kù ,  lu̍t-lē , 18 Iâ-hô-hoa só͘ khòaⁿ-chòe chèng-ti̍t ,  chòe hó ê ,  lí tio̍h kiâⁿ i ,  hō͘ lí thang hióng-hok ,  koh thang ji̍p-khì tit-tio̍h Iâ-hô-hoa tùi lí ê lia̍t-chó͘ só͘ chiù-chōa ê hó-tōe ; 19 beh tùi lí ê bīn-chêng kóaⁿ-chhut lí lóng-chóng ê tùi-te̍k chiàu Iâ-hô-hoa só͘ kóng ê , 20 Chiong-lâi lí ê kiáⁿ mn̄g lí kóng ,  Iâ-hô-hoa lán ê Siōng-tè só͘ bēng-lēng lín chiah ê chèng-kù ,  lu̍t-lē ,  hoat-tō͘ ,  sī sím-mi̍h ì-sù ah?21 Lí tio̍h kā lí ê kiáⁿ kóng ,  Chêng goán tī Ai-ki̍p chòe Hoat-ló ê lô͘-châi ,  Iâ-hô-hoa ēng tōa koân-lêng ê chhiú ,  chhōa goán chhut Ai-ki̍p , 22 Iâ-hô-hoa tī goán ê ba̍k-chiu-chêng ,  ēng tōa koh lī-hāi ê sîn-jiah kî-sū ,  kiâⁿ tī Ai-ki̍p kap Hoat-ló ,  í-ki̍p i ê choân-ke ; 23 tùi hia chhōa goán chhut-lâi ,  beh chhōa goán ji̍p-khì ,  chiong I tùi lán lia̍t-chó͘ só͘ chiù-chōa ê tōe siúⁿ-sù lán , 24 Iâ-hô-hoa bēng-lēng lán kiâⁿ chiah-ê it-chhè ê lu̍t-lē ,  lâi kèng-ùi Iâ-hô-hoa lán ê Siōng-tè ,  hō͘ lán siông-siông tit-tio̍h hok-khì ,  tit-tio̍h I pó-choân lán ê sìⁿ-miā ,  chhin-chhiūⁿ kin-á-ji̍t ê khoán , 25 Lán nā chiàu Iâ-hô-hoa lán ê Siōng-tè só͘ bēng-lēng-ê ,  tī I ê bīn-chêng chiàu I it-chhè ê kài-bēng lâi kiâⁿ ,  che chiū-sī lán ê gī , 
