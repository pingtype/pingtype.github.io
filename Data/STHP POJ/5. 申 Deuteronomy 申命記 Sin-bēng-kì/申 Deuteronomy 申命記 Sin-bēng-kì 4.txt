1 Í-sek-lia̍t ah ,  taⁿ góa só͘ kà-sī lín ê lu̍t-lē hoat-tō͘ ,  lín tio̍h thiaⁿ lâi chun-thàn ,  thang hō͘ lín oa̍h-teh ,  ji̍p-khì lâi tit-tio̍h Iâ-hô-hoa lín ê lia̍t-chó͘ ê Siōng-tè só͘ siúⁿ-sù lín ê tōe , 2 Góa só͘ bēng-lēng lín ê ōe ,  lín m̄-thang ke-thiⁿ ,  iā m̄-thang kiám-chió i ;  thang hō͘ lín chip-siú Iâ-hô-hoa lín Siōng-tè ê bēng-lēng ,  chiū-sī góa só͘ bēng-lēng lín ê , 3 Iâ-hô-hoa in-ūi Pa-le̍k-pí-jíⁿ ê sū só͘ kiâⁿ ê ,  lín chhin-ba̍k khòaⁿ-kìⁿ ;  in-ūi kìⁿ-nā thàn Pa-le̍k-pí-jíⁿ ê lâng ,  Iâ-hô-hoa lí ê Siōng-tè lóng tùi lín tiong-kan tû-bia̍t in , 4 To̍k-to̍k lín kap Iâ-hô-hoa lín ê Siōng-tè kiat-liân ê ,  kin-á-ji̍t lóng oa̍h-teh , 5 Khòaⁿ ah ,  góa iā bat ēng lu̍t-lē kap hoat-tō͘ kà-sī lín ,  chiàu Iâ-hô-hoa góa ê Siōng-tè só͘ bēng-lēng góa ê ,  hō͘ lín chun-thàn tī lín só͘ beh ji̍p-khì sêng-chiap ê tōe , 6 Só͘-í lín tio̍h chip-siú lâi kiâⁿ-i ;  che chiū-sī lín ê tì-hūi chhang-miâ tī lia̍t-kok ê bīn-chêng ;  in chi̍t-ē thiaⁿ-kìⁿ che it-chhè ê lu̍t-lē ,  beh kóng ,  Chit ê tōa-kok chin-chiàⁿ sī ū tì-hūi chhang-miâ ê peh-sìⁿ , 7 Toh-lo̍h chi̍t ê tōa-kok ū siōng-tè kap i chhin-kūn ,  chhin-chhiūⁿ Iâ-hô-hoa lán ê Siōng-tè ,  tī lán kìⁿ-nā kiû-kiò I ê sî ,  kap lán chhin-kūn ah?8 Koh ū sím-mi̍h tōa-kok ū lu̍t-lē kap hoat-tō͘ chhin-chhiūⁿ góa kin-á-ji̍t tī lín ê bīn-chêng só͘ thoân it-chhè ê lu̍t-hoat hiah-nih kong-gī ah?9 Só͘-í tio̍h ka-kī kín-sīn ,  iā tio̍h kín-sīn siú lí ê sim ,  bián-tit lí bōe-kì-tit chhin-ba̍k só͘ khòaⁿ-kìⁿ ê sū ;  koh bián-tit chiah ê sū tī lí oa̍h-teh ê sî lī-khui lí ê sim ;  iā tio̍h ēng chit-ê kà-sī lín hiah ê kiáⁿ ,  hiah ê sun , 10 Lí tī Hô-lia̍t soaⁿ khiā tī Iâ-hô-hoa lí ê Siōng-tè ê bīn-chêng ,  hit-ji̍t Iâ-hô-hoa tùi góa kóng ,  Lí kā Góa chio-chi̍p peh-sìⁿ ,  Góa beh hō͘ in thiaⁿ-kìⁿ Góa ê ōe ,  hō͘ in oa̍h tī sè-kan ê ji̍t ,  thang ha̍k-si̍p kèng-ùi Góa ;  koh thang kà-sī in ê kiáⁿ-jî , 11 Hit-sî lín kūn-óa ,  khiā tī soaⁿ-kha ,  soaⁿ-ni̍h ū hé-iām chhèng-kàu thiⁿ-téng ,  iā ū ba̍t-hûn o͘-o͘ àm-àm , 12 Iâ-hô-hoa tùi hé-iām-tiong kā lín kóng-ōe ;  lín thiaⁿ-kìⁿ kóng-ōe ê siaⁿ ,  bô khòaⁿ-kìⁿ sím-mi̍h siōng ;  chí-ū siaⁿ nā-tiāⁿ , 13 I chiong só͘ bēng-lēng lín tio̍h siú ê iok chí-sī lín ,  chiū-sī cha̍p-tiâu-kài ;  iā siá i tī nn̄g tè chio̍h-pi , 14 Hit-sî Iâ-hô-hoa koh bēng-lēng góa ,  chiong lu̍t-lē hoat-tō͘ kà-sī lín ,  hō͘ lín tī só͘ beh kè-khì lâi tit-tio̍h chòe-gia̍p ê tōe chun-thàn kiâⁿ i , 15 Só͘-í lín tio̍h te̍k-pia̍t ka-kī kín-sīn ,  in-ūi Iâ-hô-hoa tī Hô-lia̍t soaⁿ tùi hé-tiong kā lín kóng-ōe hit-ji̍t ,  lín bô khòaⁿ-kìⁿ sím-mi̍h hêng-siōng ; 16 kiaⁿ-liáu lín pāi-hoāi ka-kī ,  ūi ka-kī tiau-khek ngó͘-siōng ,  hóng sím-mi̍h hêng-chōng ,  bô-lūn sī lâm á-sī lú ê hêng-siōng ; 17 á-sī tōe-chiūⁿ cháu-siù ê siōng ; 18 á-sī khong-tiong pe-chiáu ê siōng ;  á-sī tōe-chiūⁿ teh sô ê mi̍h ê siōng ;  á-sī tōe-ē chúi-tiong hî-lūi ê siōng , 19 Koh kiaⁿ-liáu lí kia̍h-ba̍k ǹg-thiⁿ khòaⁿ Iâ-hô-hoa lí ê Siōng-tè só͘ hun-phài hō͘ thiⁿ-ē bān-kok ê ji̍t ,  ge̍h ,  chhiⁿ ,  chiū-sī thiⁿ-téng ê bān-siōng ,  lí chiū siū ín-iú ,  kèng-pài ho̍k-sāi in , 20 Chóng-sī Iâ-hô-hoa tòa lín chhut Ai-ki̍p ,  thoat-lī chù-thih ê lô͘ ,  beh chòe I ka-kī sán-gia̍p ê peh-sìⁿ ,  chhin-chhiūⁿ kin-á-ji̍t ê khoán , 21 Iâ-hô-hoa koh in-ūi lín ê iân-kò͘ siū-khì góa ,  chiù-chōa m̄ hō͘ góa kè Iok-tàn hô ,  iā m̄ hō͘ góa ji̍p Iâ-hô-hoa lí Siōng-tè só͘ siúⁿ-sù lí chòe-gia̍p ê súi tōe ; 22 góa tio̍h sí tī chit ê tōe ;  góa bōe-ōe kè Iok-tàn hô ;  chóng-sī lín beh kè-khì lâi tit-tio̍h hit ê hó ê tōe , 23 Lín tio̍h ka-kī kín-sīn ,  kiaⁿ-liáu lín bōe-kì-tit Iâ-hô-hoa lín ê Siōng-tè kap lín só͘ li̍p ê iok ,  ūi ka-kī tiau-khek ngó͘-siōng hóng-hut sím-mi̍h mi̍h ,  chiū-sī Iâ-hô-hoa lí ê Siōng-tè só͘ kìm lí ê , 24 In-ūi Iâ-hô-hoa lí ê Siōng-tè chiū-sī lia̍t-lia̍t ê hé ,  koat-toàn m̄ iông-ún ū pa̍t ê siōng-tè , 25 Āu-lâi lín kú-kú khiā-khí tī hit ê tōe siⁿ-kiáⁿ thoân-sun ,  chiū tiau-khek ngó͘-siōng ,  hóng sím-mi̍h mi̍h ê siōng ,  phah-pháiⁿ lí ê sim-su̍t ,  kiâⁿ Iâ-hô-hoa lí ê Siōng-tè ba̍k-chiu-tiong khòaⁿ-chòe pháiⁿ ê sū ,  jiá I siū-khì ; 26 góa chiū kin-a-ji̍t kiò thiⁿ kiò tōe lâi kan-chèng ,  lín beh tī kè Iok-tàn hô tit-tio̍h chòe-gia̍p ê tōe kín-kín bia̍t kàu chīn ;  lín ê ji̍t-chí bōe-ōe tī hit só͘-chāi tit-tio̍h kú-tn̂g ,  beh it-chīn tû-bia̍t , 27 Iâ-hô-hoa beh hō͘ lín sì-sòaⁿ tī lia̍t-pang ;  tī Iâ-hô-hoa só͘ chhōa lín kàu hiah ê kok ,  lín chhun ê lâng-gia̍h chió-chió , 28 Tī-hia lín beh ho̍k-sāi lâng ê chhiú só͘ chō ê siōng-tè ,  chiū-sī chhâ-ê ,  chio̍h-ê ,  bōe-ōe khòaⁿ-kìⁿ ,  bōe-ōe thiaⁿ ,  bōe-ōe chia̍h ,  bōe-ōe phīⁿ ê , 29 Chóng-sī lín tī-hia nā beh chhē Iâ-hô-hoa lí ê Siōng-tè ,  nā ēng chīn-sim chīn-sèng chhē I ,  chiū beh tú-tio̍h , 30 Ji̍t-āu lín tú-tio̍h khó͘-lān ,  só͘ kóng chiah ê sū lîm-kàu lí ,  lí beh kui-ǹg Iâ-hô-hoa ,  lí ê Siōng-tè ,  lâi thiaⁿ I ê siaⁿ ; 31 in-ūi Iâ-hô-hoa lí ê Siōng-tè sī lîn-bín ê Siōng-tè ,  I bô beh pàng-sak lí ,  bô beh châu-bia̍t lí ,  iā bô bōe-kì-tit I kap lí ê lia̍t-chó͘ só͘ chiù-chōa ê iok , 32 Chhì-mn̄g kè-sin ê sî ,  chiū-sī lí í-chêng ê sî ,  tùi Siōng-tè chhòng-chō lâng tī sè-kan hit-ji̍t í-lâi ,  tùi thiⁿ ê chit-piⁿ kàu thiⁿ ê hit-piⁿ ,  ū chhin-chhiūⁿ hit-hō ê tōa-sū mah? Bat thiaⁿ-kìⁿ ū án-ni mah?33 Bat ū sím-mi̍h peh-sìⁿ thiaⁿ-kìⁿ Siōng-tè tùi hé-tiong kóng-ōe ê siaⁿ ,  chhin-chhiūⁿ lí thiaⁿ-kìⁿ ,  iā iáu ōe oa̍h-teh mah?34 Á-sī bat ū sím-mi̍h siōng-tè chhì án-ni chòe ,  ēng chhì-liān ,  sîn-jiah ,  kî-sū ,  kau-chiàn ,  tōa koân-lêng ê chhiú ,  chhun-chhut ê chhiú-kut ,  kap tōa thang kiaⁿ ê sū ,  ūi ka-kī tùi pa̍t-kok tiong chhú chi̍t-kok ,  chhin-chhiūⁿ Iâ-hô-hoa lín ê Siōng-tè tī Ai-ki̍p tī lín ê ba̍k-chiu chêng ,  ūi lín só͘ kiâⁿ it-chhè ê sū ah?35 Ēng che hián-hiān tī lí ,  hō͘ lí chai Iâ-hô-hoa I sī Siōng-tè ,  I í-gōa bô ū pa̍t-ê , 36 I tùi thiⁿ hō͘ lí thiaⁿ-kìⁿ I ê siaⁿ ,  ūi-tio̍h beh kà-sī lí ,  koh tī tōe-bīn-chiūⁿ hō͘ lí khòaⁿ-kìⁿ I ê tōa-hé ,  koh lí thiaⁿ-kìⁿ I ê ōe tùi hé-tiong chhut , 37 In-ūi I thiàⁿ lí ê lia̍t-chó͘ ,  só͘-í kéng-soán in ê hō͘-è ,  ēng tōa koân-lêng chhin-sin tòa lí chhut Ai-ki̍p ; 38 beh tùi lí ê bīn-chêng kóaⁿ-chhut pí lí khah-tōa khah-béng ê kok-bîn ,  beh chhōa lí ji̍p-khì ,  ēng in ê tōe siúⁿ-sù lín chòe-gia̍p ,  chhin-chhiūⁿ kin-á-ji̍t chi̍t-iūⁿ , 39 Só͘-í kin-á-ji̍t lí tio̍h chai ,  sim iā tio̍h siūⁿ ,  thiⁿ-téng tōe-ē chí-ū Iâ-hô-hoa ,  I sī Siōng-tè ,  í-gōa bô pa̍t-ê , 40 Só͘-í lí tio̍h siú I ê lu̍t-lē kài-bēng ,  chiū-sī góa kin-á-ji̍t só͘ bēng-lēng lí ,  hō͘ lí kap lí ê hō͘-è thang tit-tio̍h hok-khì ,  koh ke-thiⁿ lí ê ji̍t-chí kú-tn̂g tī Iâ-hô-hoa lí ê Siōng-tè só͘ siúⁿ-sù lí ê tōe kàu éng-oán , 41 Hit-sî Mô͘-se tī Iok-tàn gōa ,  ǹg ji̍t-chhut ê só͘-chāi hun-piat saⁿ ê siâⁿ ; 42 hō͘ thâi-sí lâng ê lâng ,  chiū-sī pêng-sò͘ bô kiat-oàn ,  chhò-gō͘ thâi-sí i ê chhù-piⁿ ê ,  thang tô-cháu tī-hia ;  í-keng cháu-ji̍p chiah ê siâⁿ ê chi̍t-ê ,  chiū tit-tio̍h oa̍h ; 43 chiū-sī khòng-iá pîⁿ-iûⁿ ê Pí-sek ,  ūi-tio̍h Liû-piān lâng siat-ê ;  Ki-lia̍t ê Lah-boa̍t ,  ūi-tio̍h Ka-tek lâng siat-ê ;  Pa-san ê Ko-lân ,  ūi-tio̍h Má-ná-se lâng siat-ê , 44 Chit-ê sī Mô͘-se tī Í-sek-lia̍t lâng ê bīn-chêng só͘ pâi-lia̍t ê lu̍t-hoat ; 45 chiah-ê sī Mô͘-se tī Í-sek-lia̍t lâng chhut Ai-ki̍p liáu-āu ,  só͘ thoân hō͘ in ê chèng-kù ,  lu̍t-lē ,  hoat-tō͘ , 46 Tī Iok-tàn hô-gōa ,  Pek-pí-jíⁿ tùi-bīn ê soaⁿ-kok-tiong ,  tī Hi-si̍t-pún khiā-khí A-mô͘-lī ông Se-hông ê tōe ,  chiū-sī Mô͘-se kap Í-sek-lia̍t lâng chhut Ai-ki̍p liáu-āu só͘ phah-ê , 47 In tit-tio̍h i ê tōe ,  kap Pa-san ông Go̍k ê tōe ,  chiū-sī nn̄g ê A-mô͘-lī ông ,  tī Iok-tàn gōa ,  ǹg ji̍t-chhut ê só͘-chāi ; 48 tùi A-lùn soaⁿ-kok piⁿ ê A-lô-jíⁿ ,  ti̍t-kàu Se-hûn soaⁿ ,  chiū-sī Hek-bûn soaⁿ ; 49 í-ki̍p Iok-tàn gōa ,  tang-sì A-la̍h-pa ê choân-tōe ,  ti̍t-kàu A-la̍h-pa ê hái ,  óa-kūn Pí-su-ka ê soaⁿ-kha , 
