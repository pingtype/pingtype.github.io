1 Lín tiong-kan nā ū sian-ti ,  á-sī bāng-kìⁿ bāng-ê khí-lâi ,  tùi lín hián-chhut sîn-jiah ,  kî-sū ,  chiū tùi lín kóng , 2 Lán lâi-khì thàn lí pêng-sò͘ só͘ m̄-bat ê pa̍t ê siōng-tè ,  lâi ho̍k-sāi in ,  i só͘ hián-bêng ê sîn-jiah kî-sū ,  chiū nā èng-giām , 3 lí iā m̄-thang thiaⁿ hit ê sian-ti ,  á-sī hit ê bāng-kìⁿ-ê ê ōe ;  in-ūi Iâ-hô-hoa lín Siōng-tè teh chhì lín ,  ài chai lín sī chīn-sim chīn-sèng thiàⁿ Iâ-hô-hoa lín ê Siōng-tè á-bô , 4 Lín tio̍h sūn-thàn Iâ-hô-hoa lín ê Siōng-tè ,  kèng-ùi I ,  siú I ê kài-bēng ,  thiaⁿ I ê ōe ,  ho̍k-sāi I ,  kiat-liân I , 5 Hit ê sian-ti ,  á-sī hit ê bāng-kìⁿ bāng-ê ,  í-keng ēng ōe pōe-ge̍k Iâ-hô-hoa lín ê Siōng-tè ,  chiū-sī chhōa lín chhut Ai-ki̍p tōe ,  sio̍k-hôe lín thoat-lī chòe lô͘-châi ê ke ê ,  in án-ni beh pu̍ih lín lī-khui Iâ-hô-hoa lí ê Siōng-tè só͘ bēng-lēng lí kiâⁿ ê lō͘ ,  lí chiū tio̍h hō͘ i sí ;  án-ni tùi lín tiong-kan tû-khì hit ê pháiⁿ , 6 Nā sī lí tâng-bú ê hiaⁿ-tī ,  á-sī lí ê kiáⁿ ,  lí ê cha-bó͘-kiáⁿ ,  á-sī lí sim-hoâi-tiong ê bó͘ ,  á-sī chhin-chhiūⁿ lí sìⁿ-miā ê pêng-iú ,  àm-chīⁿ ín-iú lí ,  kóng ,  Lán lâi-khì ho̍k-sāi pa̍t ê siōng-tè ,  chiū-sī lí kap lí ê lia̍t-chó͘ pêng-sò͘ m̄-bat-ê ; 7 sī lí sì-ûi chiah ê kok ê siōng-tè ,  lī-khui lín kūn ,  á lī-khui lín hn̄g ,  tùi chit ê tōe-ke̍k kàu hit ê tōe-ke̍k ê , 8 lí m̄-thang thàn i ,  m̄-thang thiaⁿ i ,  ba̍k-chiu m̄-thang sioh i ,  lí m̄-thang khó-lîn i ,  iā m̄-thang khǹg-ba̍t i ; 9 lí tek-khak tio̍h hō͘ i sí ;  lí tio̍h chòe-thâu hē chhiú beh hō͘ i sí ,  jiân-āu chèng peh-sìⁿ iā hē chhiú ; 10 lí tio̍h ēng chio̍h-thâu tìm hō͘ i sí ;  in-ūi i siūⁿ beh pu̍ih lí lī-khui Iâ-hô-hoa lí ê Siōng-tè ,  chiū-sī chhōa lí chhut Ai-ki̍p tōe ,  chòe lô͘-châi ê ke ê , 11 Chiū Í-sek-lia̍t chèng-lâng beh thiaⁿ-kìⁿ lâi kiaⁿ ;  bô koh kiâⁿ chit-hō pháiⁿ-tāi tī lín tiong-kan , 12 Tī Iâ-hô-hoa lí Siōng-tè só͘ siúⁿ-sù lí khiā-khí chiah ê siâⁿ ê chi̍t-ê ,  lí nā thiaⁿ-kìⁿ kóng , 13 Ū húi-lūi tùi lín tiong-kan chhut ,  pu̍ih khiā-khí in ê siâⁿ ê lâng ,  kóng ,  Lán lâi-khì ho̍k-sāi pa̍t ê siōng-tè ,  lín chêng só͘ m̄-bat ê ; 14 lí chiū tio̍h thàm-thiaⁿ ,  chhâ-khó ,  siông-sè mn̄g ;  khòaⁿ ah ,  kó-jiân sī chin ,  chún-chún ū chit-ê khó-ò͘ⁿ ê sū kiâⁿ tī lín tiong-kan ; 15 lí tek-khak tio̍h ēng to thâi-sí khiā-khí hit ê siâⁿ ê peh-sìⁿ ,  chiong i í-ki̍p i só͘-ū-ê ,  i ê cheng-siⁿ ,  it-chīn ēng to bia̍t i ; 16 lí tio̍h ēng só͘ chhiúⁿ hit ê siâⁿ ê mi̍h ,  thia̍p tī koe-chhī-ni̍h ,  ēng hé sio hit ê siâⁿ kap só͘ chhiúⁿ it-chhè ê mi̍h ,  hō͘ Iâ-hô-hoa lí ê Siōng-tè ;  hit ê siâⁿ éng-éng chòe thô͘-tui ,  bô thang koh khí , 17 Hit ê eng-kai húi-bia̍t ê mi̍h ,  lóng m̄-thang chi̍t-tiám-á tiâu tī lí ê chhiú ;  hō͘ Iâ-hô-hoa soah I ê tōa siū-khì ,  un-tián lí ,  lîn-bín lí ,  hō͘ lí ke-thiⁿ lâng-gia̍h ,  chiàu I tùi lí ê lia̍t-chó͘ só͘ chiù-chōa ê ; 18 in-ūi lí thiaⁿ Iâ-hô-hoa lí Siōng-tè ê ōe ,  siú I it-chhè ê kài-bēng ,  chiū-sī góa kin-á-ji̍t só͘ bēng-lēng lí ê ,  lâi kiâⁿ Iâ-hô-hoa lí ê Siōng-tè só͘ khòaⁿ-chòe hó-ê , 
