1 Góa kin-á-ji̍t só͘ bēng-lēng lí it-chhè ê kài-bēng ,  lín tio̍h chip-siú lâi kiâⁿ i ,  hō͘ lín thang oa̍h ,  lâng-gia̍h ke-thiⁿ chōe-chōe ,  thang ji̍p-khì tit-tio̍h Iâ-hô-hoa tùi lín ê lia̍t-chó͘ só͘ chiù-chōa èng-ún ê tōe , 2 Lí iā tio̍h kì-tit Iâ-hô-hoa lí ê Siōng-tè chit sì-cha̍p nî chhōa lí tī khòng-iá ê lō͘ ,  sī beh hō͘ lí khiam-pi lâi chhì-giām lí ,  beh chai lí ê sim-lāi cháiⁿ-iūⁿ ,  khéng siú I ê kài-bēng á-bô , 3 I hō͘ lí khiam-pi ,  hō͘ lí iau-gō ,  ēng lí só͘ m̄-bat ,  lí ê lia̍t-chó͘ iā m̄-bat ,  ê má-ná iúⁿ-chhī lí ;  hō͘ lí chai lâng m̄-sī kan-ta óa-khò piáⁿ lâi oa̍h ,  lâng sī óa-khò Iâ-hô-hoa chhùi só͘ kóng it-chhè ê ōe lâi oa̍h , 4 Chit sì-cha̍p nî lí ê saⁿ-khò͘ bô phòa ,  lí ê kha iā bô phòng-phā , 5 Lí ê sim tio̍h chai ,  Iâ-hô-hoa lí ê Siōng-tè kàu-tok lí ,  chhin-chhiūⁿ lâng kàu-tok i ê kiáⁿ chi̍t-iūⁿ ; 6 koh lí tio̍h chip-siú Iâ-hô-hoa lí ê Siōng-tè ê kài-bēng ,  lâi kiâⁿ I ê tō-lō͘ ,  lâi kèng-ùi I , 7 In-ūi Iâ-hô-hoa lí ê Siōng-tè chhōa lí ji̍p hit ê súi ê tōe ;  hit ê tōe ū khoe ,  ū chúi-chôaⁿ ,  ū chhim-ian ,  tùi soaⁿ-kok kap soaⁿ lâu-chhut-lâi ; 8 sī chhut sió-be̍h ,  tōa-be̍h ,  phû-tô-chhiū ,  bû-hoa-kó-chhiū ,  sia̍h-liû-chhiū ê tōe ,  iā chhut kaⁿ-ná-chhiū kap bi̍t ê tōe , 9 Lí tī hit só͘-chāi chia̍h mi̍h chhiong-chiok ,  tī-hia lí iā bô khiàm chi̍t-hāng ;  hit só͘-chāi ê chio̍h-thâu sī thih ,  tī i ê soaⁿ thang ku̍t tâng ; 10 lí beh chia̍h kàu pá ,  chiū ūi-tio̍h I só͘ siúⁿ-sù lí ê súi tōe ,  lâi o-ló Iâ-hô-hoa lí ê Siōng-tè , 11 Lí tio̍h kín-sīn ,  bián-tit lí bōe-kì-tit Iâ-hô-hoa ,  lí ê Siōng-tè ,  bô siú I ê kài-bēng ,  hoat-tō͘ ,  lu̍t-lē ,  chiū-sī góa kin-á-ji̍t só͘ bēng-lēng lí ê ; 12 kiaⁿ-liáu lí í-keng chia̍h-pá ,  í-keng khí súi ê chhù lâi khiā-khí ; 13 lí ê gû iûⁿ ke-thiⁿ ,  lí ê kim-gûn ke-thiⁿ ,  lí só͘-ū-ê lóng ke-thiⁿ , 14 hit-sî lí ê sim chū-ko ,  bōe-kì-tit Iâ-hô-hoa ,  lí ê Siōng-tè ,  chiū-sī chhōa lí tùi Ai-ki̍p tōe ,  chòe lô͘-châi ê ke ,  chhut-lâi ê , 15 I chhōa lí keng-kè hit ê tōa koh thang kiaⁿ ê khòng-iá ,  hia ū hé-chôa ,  giat-á-thâng ,  ta-sò bô chúi ê tōe ;  I bat ūi-tio̍h lí hō͘ chúi tùi tēng ê chio̍h-pôaⁿ lâu-chhut-lâi , 16 Koh tī khòng-iá ,  chiong lí ê lia̍t-chó͘ só͘ m̄-bat ê má-ná iúⁿ-chhī lí ,  sī beh hō͘ lí khiam-pi ,  chhì-giām lí ,  hō͘ lí kàu-bé tit-tio̍h hok-khì ; 17 kiaⁿ-liáu lí sim-lāi siūⁿ kóng ,  Tit-tio̍h chit ê tōa ê ki-gia̍p sī tùi góa ê khùi-la̍t ,  góa ê chhiú ê lêng-le̍k , 18 Chóng-sī lí tio̍h kì-tit Iâ-hô-hoa lí ê Siōng-tè ;  in-ūi lí tit-tio̍h tōa ki-gia̍p ê khùi-la̍t ,  sī I hō͘ lí ,  beh chiâⁿ I só͘ tùi lí ê lia̍t-chó͘ chiù-chōa ê iok ,  chhin-chhiūⁿ kin-á-ji̍t ê khoán , 19 Chiong-lâi lí nā bōe-kì-tit Iâ-hô-hoa lí ê Siōng-tè thàn pa̍t ê siōng-tè ho̍k-sāi i ,  kèng-pài i ,  góa kin-á-ji̍t giâm-giâm kéng-kài lín ,  lín tek-khak bia̍t-bô , 20 Iâ-hô-hoa tī lín ê bīn-chêng só͘ bia̍t-bô hiah ê kok ,  lín iā beh án-ni bia̍t-bô ;  in-ūi lín m̄ thiaⁿ-thàn Iâ-hô-hoa lín Siōng-tè ê ōe , 
