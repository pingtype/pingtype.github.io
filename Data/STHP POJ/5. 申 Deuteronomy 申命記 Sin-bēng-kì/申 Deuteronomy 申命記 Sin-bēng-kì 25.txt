1 Lâng nā ū oan-ke lâi tùi-sìn ,  koaⁿ-hú phòaⁿ-toàn i ,  chiū tio̍h tēng gī-lâng chòe-gī ,  tēng pháiⁿ-lâng chòe-pháiⁿ , 2 Pháiⁿ-lâng nā eng-kai siū-phah ,  sím-phòaⁿ-koaⁿ tio̍h hō͘ i phak tī tōe-ni̍h ,  tī i ê bīn-chêng ,  chiàu i ê chōe ,  chiàu siàu-gia̍h phah i ; 3 to̍k-to̍k thang phah i sì-cha̍p-ē ,  m̄-thang kè siàu-gia̍h ;  nā kè siàu-gia̍h ,  phah i khah-chōe-ē ,  chiū lí ê hiaⁿ-tī hō͘ lí khòaⁿ-khin , 4 Gû teh lún gō͘-kak ,  m̄-thang láng i ê chhùi , 5 Hiaⁿ-tī saⁿ-kap khiā-khí ,  kî-tiong nā chi̍t-ê sí bô kiáⁿ ,  sí-lâng ê bó͘ m̄-thang kè gōa-lâng ,  i tiōng-hu ê sió-tī tio̍h ji̍p-khì i hia ,  chhōa i chòe-bó͘ ,  lâi chīn sió-chek ê pún-hūn ; 6 i só͘ siⁿ ê tōa-kiáⁿ ,  tio̍h sòa-chiap sí ê hiaⁿ ê bêng-hūn ,  bián-tit i ê miâ tī Í-sek-lia̍t-tiong siau-bia̍t , 7 Hit-lâng nā m̄ goān-ì chhōa i ê hiaⁿ-só ,  i ê hiaⁿ-só chiū tio̍h kàu siâⁿ-mn̂g ê tiúⁿ-ló hia kóng ,  Góa ê tiōng-hu ê sió-tī m̄-khéng tī Í-sek-lia̍t-tiong kā i ê hiaⁿ thoân chi̍t ê miâ-jī ,  bô beh kā góa chīn sió-chek ê pún-hūn , 8 I siâⁿ-lāi ê tiúⁿ-ló chiū tio̍h kiò i lâi ,  kā i kóng ;  i nā chip-ì kóng ,  Góa bô beh chhōa i ; 9 i ê hiaⁿ-só chiū tio̍h tī tiúⁿ-ló ê bīn-chêng chiū-kūn i ,  thǹg hit-lâng kha-ni̍h ê ôe ,  phùi-nōa tī i ê bīn ,  kóng ,  Kìⁿ-nā bô beh ūi-tio̍h hiaⁿ kiàn-li̍p i ê ke ê ,  tio̍h án-ni khoán-thāi i ; 10 tī Í-sek-lia̍t-tiong ,  i ê miâ beh chheng chòe thǹg-ôe-ê ê ke , 11 Nā ū nn̄g-lâng saⁿ-phah ,  kî-tiong chi̍t-lâng ê bó͘ kūn-óa lâi ,  beh kiù i ê tiōng-hu thoat-lī phah i ê lâng ê chhiú ,  chhun-chhiú khîⁿ-tiâu hit-lâng ê ē-thé ; 12 chiū tio̍h chām-tn̄g hū-jîn-lâng ê chhiú ,  ba̍k-chiu m̄-thang khó-lîn i , 13 Lí ê tē-á-lāi m̄-thang ū nn̄g-iūⁿ ê phêng-chí ,  ū-lia̍p tōa ,  ū-lia̍p sòe ; 14 chhù-lāi m̄-thang ū nn̄g-iūⁿ ê chin ,  táu ,  ū-ê tōa ,  ū-ê sòe ; 15 tio̍h ēng chún-chún kong-pêng ê phêng-chí ,  chún-chún kong-pêng ê chin ,  táu ;  thang hō͘ lí tī Iâ-hô-hoa lí Siōng-tè só͘ siúⁿ-sù ê tōe chia̍h tn̂g hè-siū ; 16 in-ūi kìⁿ-nā kiâⁿ chiah ê tāi-chì ,  kap kiâⁿ put-gī ê ,  lóng sī Iâ-hô-hoa lí Siōng-tè só͘ iàm-ò͘ⁿ-ê , 17 Lí tio̍h kì-tit lín chhut Ai-ki̍p ê sî ,  A-má-le̍k lâng tī lō͘-ni̍h só͘ khoán-thāi lí ê ; 18 i tī lō͘-ni̍h tú-tio̍h lí ,  tng lí khùn-khó͘ ià-siān ê sî ,  ū cháiⁿ-iūⁿ phah lí āu-tūi ,  chiū-sī tī lí āu-bīn ê loán-jio̍k ê ;  i iā bô kiaⁿ-ùi Siōng-tè , 19 Só͘-í kàu Iâ-hô-hoa lí Siōng-tè kiù lí thoat-lī sì-ûi lóng-chóng ê tùi-te̍k ,  tī Iâ-hô-hoa lí Siōng-tè siúⁿ-sù lí chòe-gia̍p ê tōe ,  tit-tio̍h pêng-an ,  hit-sî lí tio̍h chiong A-má-le̍k ê miâ-jī ,  tùi thiⁿ-ē chhat-siau ,  m̄-thang bōe-kì-tit , 
