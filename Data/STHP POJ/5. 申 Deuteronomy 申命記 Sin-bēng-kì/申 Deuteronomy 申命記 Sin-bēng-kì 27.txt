1 Mô͘-se kap Í-sek-lia̍t chiah ê tiúⁿ-ló bēng-lēng peh-sìⁿ kóng ,  Lín tio̍h siú góa kin-á-ji̍t só͘ bēng-lēng lín it-chhè ê kài-bēng , 2 Lín kè Iok-tàn ,  kàu Iâ-hô-hoa lí Siōng-tè só͘ siúⁿ-sù lí ê tōe ,  hit-ji̍t tio̍h khiā kúi-tè tōa-chio̍h ,  ēng he boah i ; 3 lí í-keng kè-khì ,  tio̍h siá chit ê lu̍t-hoat it-chhè ê ōe tī hit téng-bīn ,  thang hō͘ lí ji̍p-khì Iâ-hô-hoa lí ê Siōng-tè só͘ siúⁿ-sù lí ê tōe ,  chiū-sī lâu lin kap bi̍t ê tōe ,  chiàu Iâ-hô-hoa lí lia̍t-chó͘ ê Siōng-tè só͘ èng-ún lí ê , 4 Lín í-keng kè Iok-tàn ,  chiū tio̍h tī Í-pa-lō͘ soaⁿ khiā góa kin-á-ji̍t só͘ bēng-lēng lín hiah ê chio̍h ,  ēng he boah i , 5 Tī-hia tio̍h ūi Iâ-hô-hoa lí ê Siōng-tè khí chi̍t chō tôaⁿ ,  chiū-sī chio̍h ê tôaⁿ ,  tī hit téng-bīn m̄-thang tāng-tio̍h thih-khì ; 6 tio̍h ēng bô kè-phah ê chio̍h khí Iâ-hô-hoa lí Siōng-tè ê tôaⁿ ; 7 tī hit téng-bīn tio̍h hiàn sio-chè hō͘ Iâ-hô-hoa lí ê Siōng-tè ;  koh tio̍h hiàn siā-un-chè ;  iā tī-hia chia̍h ,  tī Iâ-hô-hoa lí Siōng-tè ê bīn-chêng hoaⁿ-hí , 8 Lí tio̍h chiong chit ê lu̍t-hoat it-chhè ê ōe ,  siá-bêng tī hiah ê chio̍h-ni̍h , 9 Mô͘-se kap chè-si Lī-bī lâng ,  hoan-hù Í-sek-lia̍t chèng-lâng kóng ,  Í-sek-lia̍t ah ,  tio̍h chēng-chēng lâi thiaⁿ ;  kin-á-ji̍t lí chiâⁿ-chòe Iâ-hô-hoa lí Siōng-tè ê peh-sìⁿ ; 10 só͘-í tio̍h thiaⁿ-thàn Iâ-hô-hoa lí Siōng-tè ê ōe ,  kiâⁿ I ê kài-bēng lu̍t-lē ,  chiū-sī góa kin-á-ji̍t só͘ bēng-lēng lí ê , 11 Tng hit-ji̍t Mô͘-se bēng-lēng peh-sìⁿ kóng , 12 Lín kè Iok-tàn liáu-āu ,  Se-biān ,  Lī-bī ,  Iû-tāi ,  Í-sat-ka ,  Iok-sek ,  Piān-ngá-bín ,  chiah ê chi-phài ,  tio̍h khiā tī Ki-lī-sim soaⁿ lâi chiok-hok peh-sìⁿ ; 13 Liû-piān ,  Ka-tek ,  A-siat ,  Se-pò͘-lûn ,  Tàn ,  Ná-hut-tha-lī ,  chiah ê chi-phài ,  tio̍h khiā tī Í-pa-lō͘ soaⁿ lâi soan-pò͘ chiù-chó͘ , 14 Lī-bī lâng tio̍h tōa-siaⁿ tùi Í-sek-lia̍t chèng-lâng kóng ; 15 Kìⁿ-nā lâng chè-chō ngó͘-siōng ,  khek-ê ,  á-sī chù-ê ,  Iâ-hô-hoa só͘ iàm-ò͘ⁿ-ê ,  chiū-sī sai-hū ê chhiú só͘ chòe ê ,  chhāi tī àm-chīⁿ ê só͘-chāi ,  hit-lâng tio̍h siū chiù-chó͘ ,  Peh-sìⁿ lóng tio̍h ìn kóng ,  A-bēng , 16 Khòaⁿ-khin lāu-pē á-sī lāu-bú ê ,  tio̍h siū chiù-chó͘ ,  Peh-sìⁿ lóng tio̍h kóng ,  A-bēng , 17 Î-sóa chhù-piⁿ ê kài-chí ê ,  tio̍h siū chiù-chó͘ ,  Peh-sìⁿ lóng tio̍h kóng ,  A-bēng , 18 Hō͘ chhiⁿ-mî lâng kiâⁿ m̄-tio̍h lō͘ ê ,  tio̍h siū chiù-chó͘ ,  Peh-sìⁿ lóng tio̍h kóng ,  A-bēng , 19 Sím-phòaⁿ lâi oan-óng chhut-gōa lâng kap ko͘-jî kóaⁿ-hū ê ,  tio̍h siū chiù-chó͘ ,  Peh-sìⁿ lóng tio̍h kóng ,  A-bēng , 20 Kap lāu-pē ê āu-bó͘ tâng-pâng ê tio̍h siū chiù-chó͘ ,  in-ūi i ū hian-khui i ê lāu-pē ê saⁿ-á-ku ,  Peh-sìⁿ lóng tio̍h kóng ,  A-bēng , 21 Bô-lūn kap sím-mi̍h siù kau-ha̍p-ê tio̍h siū chiù-chó͘ ,  Peh-sìⁿ lóng tio̍h kóng ,  A-bēng , 22 Lâng kap siâng-pē ê chí-bē ,  á-sī siâng-bú ê chí-bē ,  tâng-pâng ,  hit-lâng tio̍h siū chiù-chó͘ ,  Peh-sìⁿ lóng tio̍h kóng ,  A-bēng , 23 Kap tiūⁿ-ḿ tâng-pâng-ê tio̍h siū chiù-chó͘ ,  Peh-sìⁿ lóng tio̍h kóng ,  A-bēng , 24 Àm-chīⁿ phah-sí chhù-piⁿ ê tio̍h siū chiù-chó͘ ,  Peh-sìⁿ lóng tio̍h kóng ,  A-bēng , 25 Siū pò͘-lō͘ lâi hāi-sí bô-chōe ê lâng ê tio̍h siū chiù-chó͘ ,  Peh-sìⁿ lóng tio̍h kóng ,  A-bēng , 26 Bô kian-siú chiah ê lu̍t-hoat ê ōe lâi kiâⁿ-ê tio̍h siū chiù-chó͘ ,  Peh-sìⁿ lóng tio̍h kóng ,  A-bēng , 
