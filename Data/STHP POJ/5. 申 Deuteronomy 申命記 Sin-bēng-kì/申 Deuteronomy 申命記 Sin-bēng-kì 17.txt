1 Kìⁿ-ū phòa-siùⁿ ,  á-sī ū sím-mi̍h pháiⁿ-iūⁿ ê gû iûⁿ ,  lí m̄-thang chè-hiàn Iâ-hô-hoa lí ê Siōng-tè ;  in-ūi che sī Iâ-hô-hoa lí ê Siōng-tè só͘ iàm-ò͘ⁿ ê , 2 Tī lín tiong-kan ,  tī Iâ-hô-hoa lí Siōng-tè só͘ siúⁿ-sù lí hiah ê siâⁿ ê tiong-kan ,  nā tú-tio̍h ū lâng ,  he̍k-sī lâm ,  he̍k-sī lú ,  kiâⁿ Iâ-hô-hoa lí Siōng-tè só͘ khòaⁿ-chòe pháiⁿ-ê ,  ûi-pōe I ê iok , 3 khì ho̍k-sāi pa̍t ê siōng-tè lâi kèng-pài i ,  he̍k-sī ji̍t ,  he̍k-sī ge̍h ,  á-sī thiⁿ-téng ê bān-siōng ,  sī góa só͘ bē-bat bēng-lēng-ê ; 4 nā ū lâng kā lí kóng ,  lí iā í-keng thiaⁿ-kìⁿ ,  chiū tio̍h siông-sè thàm-thiaⁿ ;  khòaⁿ ah ,  kó-jiân ū-iáⁿ ,  si̍t-chāi ū chit-ê khó-ò͘ⁿ ê sū ,  kiâⁿ tī Í-sek-lia̍t tiong ; 5 lí tio̍h chiong kiâⁿ chit ê pháiⁿ-tāi ê ta-po͘-lâng ,  á-sī hū-jîn-lâng ,  thoa kàu siâⁿ-mn̂g-gōa ,  ēng chio̍h-thâu tìm hit ê ta-po͘-lâng ,  á-sī hū-jîn-lâng ,  hō͘ i sí , 6 Tio̍h pîn nn̄g ê kan-chèng ,  á-sī saⁿ ê kan-chèng ê chhùi ,  eng-kai sí-ê tio̍h hō͘ i sí ;  nā pîn chi̍t-lâng ê chhùi chòe kan-chèng ,  chiū m̄-thang hō͘ i sí ; 7 kan-chèng-ê tio̍h chòe-thâu hē chhiú tìm i ,  jiân-āu chèng peh-sìⁿ iā hē chhiú hō͘ i sí ;  án-ni chiū tùi lín tiong-kan tû-khì hit ê pháiⁿ , 8 Lí siâⁿ-mn̂g-lāi nā ū oan-ke ê sū ,  he̍k-sī in-ūi lâu-huih ,  he̍k-sī in-ūi saⁿ-kò ,  he̍k-sī in-ūi saⁿ-phah ,  sī lí só͘ bōe hiáu-tit toàn ê ,  lí chiū tio̍h khí-lâi ,  khì Iâ-hô-hoa lí Siōng-tè só͘ beh kéng ê só͘-chāi ; 9 kìⁿ chè-si Lī-bī lâng ,  kap tng-sî ê sím-phòaⁿ-koaⁿ ,  lâi mn̄g in ;  in beh chiong phòaⁿ-sû chí-sī lí ; 10 in tī Iâ-hô-hoa só͘ beh kéng ê só͘-chāi chí-sī lí ê phòaⁿ-sû ,  lí tio̍h chiàu án-ni kiâⁿ ;  kìⁿ in só͘ kà-sī lí ê ,  tio̍h chip-siú lâi kiâⁿ i ; 11 tio̍h chiàu in só͘ beh kà-sī lí hoat-tō͘ ê chong-chí ,  iā tio̍h chiàu in só͘ kā lí kóng ê phòaⁿ-toàn lâi kiâⁿ ;  in só͘ chí-sī lí ê phòaⁿ-sû ,  lí m̄-thang phian-chó phian-iū , 12 Nā ū lâng chū-choan kiâⁿ ,  m̄-thiaⁿ chè-si ,  chiū-sī tī-hia khiā-teh lâi ho̍k-sāi Iâ-hô-hoa lí ê Siōng-tè ê ,  á-sī m̄-thiaⁿ sím-phòaⁿ-koaⁿ ,  chiū tio̍h hō͘ hit-lâng sí ;  án-ni lí chiū tùi Í-sek-lia̍t tiong tû-khì hit ê pháiⁿ ; 13 peh-sìⁿ beh lóng thiaⁿ-kìⁿ lâi kiaⁿ ,  bô koh chū-choan kiâⁿ , 14 Lí kàu Iâ-hô-hoa lí Siōng-tè só͘ siúⁿ-sù lí ê tōe ,  tit-tio̍h hit só͘-chāi lâi khiā-khí ê sî ,  nā kóng ,  Góa beh siat-li̍p ông chòe góa ê thâu ,  chhin-chhiūⁿ góa sì-ûi ê lia̍t-kok chi̍t-iūⁿ , 15 lí tek-khak tio̍h siat-li̍p Iâ-hô-hoa lí Siōng-tè só͘ kéng ê lâng chòe-ông ,  chòe lí ê thâu ;  tùi lí ê hiaⁿ-tī tiong siat-li̍p chi̍t-lâng chòe-ông ,  chòe lí ê thâu ;  gōa-kok lâng ,  m̄-sī lí ê hiaⁿ-tī ê ,  lí m̄-thang siat-li̍p chòe lí ê thâu , 16 Chóng-sī ông m̄-thang ūi-tio̍h ka-kī ke-thiⁿ chōe-chōe chiah bé ,  iā m̄-thang ūi-tio̍h beh ke-thiⁿ khah-chōe chiah bé ,  hō͘ peh-sìⁿ tò-khì Ai-ki̍p ,  in-ūi Iâ-hô-hoa bat bēng-lēng lín kóng ,  Lín bo̍h koh tùi hit tiâu lō͘ tò-khì , 17 I iā m̄-thang ūi ka-kī chhōa chōe-chōe hō͘-hui ,  kiaⁿ-liáu i ê sim pōe-biū ;  i iā m̄-thang ūi pún-sin chek-chū chōe-chōe kim-gûn , 18 I chē i ê kok-ūi ê sî ,  tio̍h ēng chi̍t pún chheh chhau-siá chit ê lu̍t-hoat ,  tio̍h tùi hit-pún chûn tī chè-si Lī-bī lâng ê bīn-chêng ê lâi chhau i ; 19 hit-pún tio̍h hē tī i hia ,  chi̍t-sì-lâng tio̍h tha̍k i ;  thang ha̍k-si̍p kèng-ùi Iâ-hô-hoa i ê Siōng-tè ;  tio̍h chip-siú chit ê lu̍t-hoat it-chhè ê ōe ,  kap chiah ê lu̍t-lē lâi kiâⁿ i ; 20 bián-tit i chū-ko lâi khòaⁿ-khin hiaⁿ-tī ;  koh bián-tit i phian-chó phian-iū ,  lâi lī-khui chit ê kài-bēng ;  thang hō͘ i kap i ê kiáⁿ-sun tī Í-sek-lia̍t tiong kok-ūi kú-tn̂g , 
