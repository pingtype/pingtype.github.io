1 Chiah ê thiⁿ ah ,  tio̍h àⁿ hī-khang ,  góa beh kóng-ōe ;  Goān tōe iā tio̍h thiaⁿ góa ê chhùi só͘ kóng ê , 2 Góa ê kà-sī beh chhin-chhiūⁿ hō͘ kàng-lo̍h ,  Góa ê ōe chhin-chhiūⁿ lō͘-chúi teh tih ;  Chhin-chhiūⁿ mng-mng ê hō͘ lo̍h tī iù-iù ê chháu ,  Chhin-chhiūⁿ tōa-hō͘ lo̍h tī chhài-soe , 3 In-ūi góa beh soan-thoân Iâ-hô-hoa ê miâ ;  Lín tio̍h chun lán ê Siōng-tè chòe tōa , 4 Chòe Chio̍h-pôaⁿ-ê ,  I só͘-chòe-ê sī oân-choân ,  I ê lō͘ lóng sī kong-pêng ;  Sī chin-si̍t ê Siōng-tè ,  lóng bô put-gī ;  I sī kong-gī ,  koh chèng-ti̍t , 5 Chit ê koai-phiah oan-khiau ê sè-tāi ka-kī pāi-hoāi ;  M̄-sī I ê kiáⁿ ,  sī in ê pē-pēng , 6 Gû-gōng bû-ti ê peh-sìⁿ ah ,  Lín án-ni pò-tap Iâ-hô-hoa mah? I kiám-m̄-sī lí ê lāu-pē ,  bóe-lí-ê mah? I ū chhòng-chō lí ,  kiàn-li̍p lí , 7 Tio̍h kì-tit kó͘-chá ê ji̍t ,  Siàu-liām le̍k-tāi ê nî ;  Mn̄g lí ê lāu-pē ,  i beh chí-sī lí ,  Mn̄g lí ê lāu-tōa ,  in beh kā lí kóng , 8 Chì-koâiⁿ-ê pun-gia̍p hō͘ lia̍t-pang ,  Pun-khui sè-kan lâng ê sî ,  Chiū tiāⁿ-tio̍h peh-sìⁿ ê kài-hān ,  Chiàu Í-sek-lia̍t lâng ê siàu-gia̍h , 9 Iâ-hô-hoa ê hūn-gia̍h sī I ê peh-sìⁿ ;  I só͘ tit-tio̍h ê sán-gia̍p sī Ngá-kok , 10 I tú-tio̍h i tī pha-hng ê tōe ,  Tī hong-hòe iá-siù háu ê khòng-iá ,  I ûi-se̍h i ,  khòaⁿ-kò͘ i ,  Pó-hō͘ i chhin-chhiūⁿ ba̍k-chiu-jîn , 11 Koh chhin-chhiūⁿ eng-chiáu lā i ê siū ,  Tī eng-á ê téng-bīn ia̍t i ê si̍t ,  Thí-khui si̍t-kó͘ lâi sîn i ,  Chài i tī i ê si̍t-kó͘ , 12 Chí-ū Iâ-hô-hoa chhōa i ,  Bô pa̍t ê siōng-tè kap i tī-teh , 13 Chiū hō͘ i khia tī tōe-chiūⁿ koâiⁿ ê só͘-chāi ,  Tit-tio̍h chia̍h chhân-ni̍h ê thó͘-sán ;  Koh hō͘ i tùi chio̍h-pôaⁿ suh-bi̍t ,  Tùi hé-chio̍h suh-iû ; 14 Iā chia̍h gû-lin-iû ,  kap iûⁿ-lin ,  Pûi ê iûⁿ-á-kiáⁿ ,  Pa-san só͘ chhut ê mî-iûⁿ-káng kap soaⁿ-iûⁿ ,  Kap siōng-hó ê sió-be̍h ;  Iā lim phû-tô-chiap ê chiú , 15 Iâ-su-lûn pûi chiū à-pà ,  Lí í-keng pûi ,  koh tōa-lia̍p ,  bah chin-phauh ;  I chiū lī-khui chhòng-chō i ê Siōng-tè ,  Khòaⁿ-khin kiù i ê Chio̍h-pôaⁿ , 16 In ēng pa̍t ê siōng-tè kek I tò͘-khī ,  Ēng khó-ò͘ⁿ-ê ,  jiá I ê siū-khì , 17 In chè-hiàn siâ-kúi ,  m̄-sī chin ê Siōng-tè ,  Chiū-sī in pêng-sò͘ só͘ m̄-bat ê siōng-tè ,  Sī sin-ê ,  kūn-lâi chiah ū-ê ,  Sī lí ê lia̍t-chó͘ só͘ bô kiaⁿ-ùi ê , 18 Siⁿ lí ê Chio̍h-pôaⁿ ,  lí bô siàu-liām I ,  Siⁿ lí ê Siōng-tè ,  lí bōe-kì-tit I , 19 Iâ-hô-hoa khòaⁿ-kìⁿ ,  chiū oàn-hūn ,  In-ūi I ê kiáⁿ cha-bó͘-kiáⁿ kek I ê iân-kò͘ , 20 Chiū kóng ,  Góa beh tùi in ng Góa ê bīn ,  Khòaⁿ in kiat-kio̍k cháiⁿ-iūⁿ ;  In sī koai-phiah ê cho̍k-lūi ,  Bô sìn-si̍t ê kiáⁿ-jî , 21 In ēng hit-ê m̄-sī Siōng-tè ê ,  kek Góa ê tò͘-khī ,  Ēng in ê hu-ké ê mi̍h ,  jiá Góa ê siū-khì ;  Góa chiū ēng m̄-sī chòe peh-sìⁿ ê ,  kek in ê tò͘-khī ;  Ēng gû-gōng ê kok-bîn ,  jiá in ê siū-khì , 22 In-ūi tī Góa ê siū-khì-tiong ū hé to̍h-khí-lâi ,  Sio kàu im-kan ke̍k-chhim ê só͘-chāi ,  Iā sio tōe kap tōe ê chhut-sán ,  Iā khí-hé sio chiah ê soaⁿ ê tōe-ki , 23 Góa beh chek-chū chai-ē tī in ê téng-bīn ,  Ēng Góa lóng-chóng ê chìⁿ lâi siā in , 24 In beh in-ūi iau-gō lâi siau-sán ,  Siū iām-jia̍t kap to̍k-chèng thun-bia̍t ;  Góa beh hō͘ in tú-tio̍h iá-siù ê chhùi-khí ,  Kap chôa ê to̍k , 25 Gōa-bīn ū to-kiàm ,  Lāi-bīn ū kiaⁿ-hiâⁿ ,  hō͘ lâng sí-bô ,  Hō͘ siàu-liân ê ta-po͘-lâng ,  kap chāi-sek-lú ,  Chia̍h-lin-ê ,  kap pe̍h thâu-mn̂g ê lâng ,  lóng bia̍t-bô , 26 Góa kóng ,  Góa beh hō͘ in sì-sòaⁿ tī hn̄g-hn̄g ,  Tī lâng ê tiong-kan tû in ê miâ-jī ; 27 Chóng-sī Góa kiaⁿ tùi-te̍k kek Góa ,  Kiaⁿ-liáu in ê tùi-te̍k gō͘-hōe ,  Kiaⁿ-liáu in beh kóng ,  Sī goán ê chhiú kia̍h-koâiⁿ ,  M̄-sī Iâ-hô-hoa kiâⁿ chiah ê sū , 28 In-ūi in sī bōe hiáu-tit siūⁿ ê peh-sìⁿ ,  Tī sim-lāi bô chhang-miâ , 29 Goān in ū tì-hūi ,  ōe bêng-pe̍k chit-ê ,  Ōe siūⁿ in ê kiat-kio̍k , 30 Nā m̄-sī in ê Chio̍h-pôaⁿ bōe in ,  Nā m̄-sī Iâ-hô-hoa chiong in kau hō͘ lâng ,  Cháiⁿ-iūⁿ tùi-te̍k chi̍t-ê ōe kóaⁿ in chi̍t-chheng? Nn̄g-ê ōe hō͘ in chi̍t-bān tô-cháu ah?31 In ê chio̍h-pôaⁿ bô chhin-chhiūⁿ lán ê Chio̍h-pôaⁿ ,  Liân lán ê tùi-te̍k iā án-ni phêng-phòaⁿ , 32 In ê phû-tô-chhiū sī tùi Só͘-to-má ê phû-tô-chhiū thoân-ê ,  Iā tùi Gô-mô͘-la̍h ê hn̂g chhut-ê ,  In ê phû-tô sī to̍k ê phû-tô ,  Kui-pha lóng sī khó͘-ê ; 33 In ê chiú sī lêng ê to̍k ,  Sī ok-chôa chân-hāi ê to̍k , 34 Che kiám-m̄-sī chek-chū tī Góa chia ,  Hong-ba̍t tī Góa pó-pòe ê khò͘-pâng mah?35 Sin-oan pò-èng chāi-tī Góa ,  Tī in ê kha ta̍h-tian ê sî ;  In-ūi in tú-tio̍h chai-ē ê ji̍t kūn lah ,  Só͘ beh tú-tio̍h ê sū ōe kín-kín kàu , 36 Iâ-hô-hoa khòaⁿ-kìⁿ I ê peh-sìⁿ khùi-la̍t í-keng bô-khì ,  Hiah-ê khu-sok-ê ,  chū-iû-ê ,  lóng bô lâu chi̍t-ê ,  Chiū beh thòe in sin-oan ,  In-ūi I ê lô͘-po̍k lâi thè-hóe , 37 I beh kóng ,  In ê siōng-tè ,  In só͘ óa-khò ê chio̍h-pôaⁿ ; 38 Chiū-sī chia̍h in chè-sū ê iû ,  Lim in koàn-tiān ê chiú ê ,  taⁿ tī toh-lo̍h? Thang hō͘ in khí-lâi pang-chān lín ,  Pó-hō͘ lín , 39 Lín taⁿ tio̍h khòaⁿ ,  Góa  ,  Góa chiū-sī I ,  Góa í-gōa bô ū Siōng-tè ;  Góa hō͘ lâng sí ,  Góa hō͘ lâng oa̍h ,  Góa sún-siong-i ,  Góa i-tī-i ;  Bô chi̍t-ê ōe tùi Góa ê chhiú kiù-chhut , 40 Góa kia̍h-khí chhiú ǹg thiⁿ kóng ,  Góa kí Góa ê éng-oa̍h lâi kóng ; 41 Góa nā bôa Góa kng-nà-nà ê to ,  Góa nā chip-hêng sím-phòaⁿ ,  Chiū beh hêng-hoa̍t Góa ê tùi-te̍k ,  Pò-èng oàn-hūn Góa ê lâng , 42 Góa beh hō͘ Góa ê chìⁿ lim huih kàu chùi ,  Góa ê to beh chia̍h bah ,  Chiū-sī siū-thâi siū-lia̍h ê lâng ê huih ,  Tùi-te̍k siú-léng ê thâu ê bah , 43 Lia̍t-kok ah ,  lóng tio̍h kap I ê peh-sìⁿ saⁿ-kap hoaⁿ-hí ;  In-ūi I beh ūi I ê lô͘-po̍k ê huih sin-oan ,  Pò-èng I ê tùi-te̍k ,  Beh sio̍k I ê tōe kap I ê peh-sìⁿ ê chōe , 44 Mô͘-se lâi ,  ēng chit ê koa it-chhè ê ōe liām hō͘ peh-sìⁿ thiaⁿ ;  Lùn ê kiáⁿ Iok-su-a iā kap i tī-teh , 45 Mô͘-se tùi Í-sek-lia̍t ê chèng-lâng kóng chiah ê it-chhè ê ōe bêng-pe̍k ,  chiū kā in kóng , 46 Góa kin-á-ji̍t só͘ tùi lín kan-chèng it-chhè ê ōe ,  lín tio̍h khǹg tī sim-ni̍h ;  iā tio̍h hoan-hù lín ê kiáⁿ-sun chip-siú lâi kiâⁿ chit ê lu̍t-hoat it-chhè ê ōe ; 47 in-ūi che tùi-tī lín m̄-sī khang-khang ê sū ;  sī lín ê oa̍h-miā ,  iā beh in-ūi chit ê sū lín ê ji̍t-chí tit-tio̍h kú-tn̂g ,  tī lín kè Iok-tàn beh ji̍p-khì sêng-chiap ê tōe , 48 Tng ji̍t Iâ-hô-hoa hoan-hù Mô͘-se kóng , 49 Lí chiūⁿ-khì A-pa-lîm soaⁿ ,  Nî-pho ê soaⁿ-thâu ,  kap Iâ-lī-ko tùi-bīn ê Mô͘-ap tōe ,  khòaⁿ Góa siúⁿ-sù Í-sek-lia̍t lâng chòe-gia̍p ê Ka-lâm tōe ; 50 lí beh sí tī lí só͘ chiūⁿ-khì ê soaⁿ ,  lâi tò-chó͘ ,  chhin-chhiūⁿ lí ê hiaⁿ A-lûn sí tī Hô-jíⁿ soaⁿ ,  lâi tò-chó͘ chi̍t-iūⁿ ; 51 in-ūi lín tī Sîm ê khòng-iá ,  Ka-te-su ê Bí-lī-pa ê chúi ,  tī Í-sek-lia̍t lâng tiong tek-chōe Góa ,  in-ūi tī Í-sek-lia̍t lâng tiong bô chun Góa chòe sèng , 52 Lí thang tùi-bīn khòaⁿ hit ê tōe ,  chóng-sī bōe-tit-thang ji̍p-khì kàu Góa só͘ siúⁿ-sù Í-sek-lia̍t lâng ê tōe , 
