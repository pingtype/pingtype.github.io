1 Mô͘-se kiò Í-sek-lia̍t chèng-lâng ,  tùi in kóng ,  Í-sek-lia̍t ah ,  lín tio̍h thiaⁿ góa kin-á-ji̍t só͘ thoân hō͘ lín thiaⁿ ê lu̍t-lē hoat-tō͘ ,  hō͘ lín thang ha̍k-si̍p i ,  chip-siú lâi kiâⁿ in , 2 Iâ-hô-hoa lán ê Siōng-tè tī Hô-lia̍t kap lán li̍p-iok , 3 Iâ-hô-hoa bô kap lán ê lia̍t-chó͘ li̍p chit ê iok ,  sī kap lán chiah-ê ,  chiū-sī kap lán kin-á-ji̍t it-chhè oa̍h tī-chia ê lâng li̍p-ê , 4 Iâ-hô-hoa tī soaⁿ-téng ,  tùi hé-tiong bīn-tùi-bīn ,  kap lín kóng-ōe , 5 (Hit-sî góa khiā tī Iâ-hô-hoa kap lín ê tiong-kan ,  beh chiong Iâ-hô-hoa ê ōe thoân hō͘ lín ,  in-ūi lín ūi-tio̍h hit ê hé lâi kiaⁿ ,  bô chiūⁿ soaⁿ , )6 Chú kóng ,  Góa sī Iâ-hô-hoa lí ê Siōng-tè ,  bat chhōa lí tùi Ai-ki̍p tōe ,  tùi chòe lô͘-châi ê ke chhut-lâi ê , 7 Góa í-gōa lí m̄-thang ū pa̍t ê siōng-tè , 8 M̄-thang ūi ka-kī tiau-khek ngó͘-siōng ,  put-lūn thiⁿ-téng ,  tōe-ē ,  kap tōe-ē chúi-lāi só͘-ū ê mi̍h ,  lóng m̄-thang chng in ê siōng ; 9 m̄-thang kūi-pài in ,  iā m̄-thang ho̍k-sāi in ;  in-ūi Góa Iâ-hô-hoa lí ê Siōng-tè ,  toàn-toàn m̄ iông-ún ēng pa̍t ê siōng-tè phit-phòe Góa ;  oàn-hūn Góa ê ,  Góa kui-kiū i ê chōe ,  tùi pē kàu kiáⁿ ,  kàu saⁿ-sì tāi ; 10 thiàⁿ Góa ,  siú Góa kài-bēng ê ,  Góa si-un hō͘ i ,  ti̍t-kàu chheng-tāi , 11 M̄-thang lām-sám chheng Iâ-hô-hoa lí Siōng-tè ê miâ ;  in-ūi lām-sám chheng I ê miâ ê ,  Iâ-hô-hoa tek-khak bô lia̍h i chòe bô-chōe , 12 Tio̍h siú an-hioh-ji̍t ,  lia̍h i chòe-sèng ,  chiàu Iâ-hô-hoa lí ê Siōng-tè só͘ bēng-lēng lí ê ; 13 la̍k-ji̍t-lāi tio̍h tio̍h-bôa chòe lí it-chhè ê kang ; 14 to̍k-to̍k tē-chhit ji̍t ,  chiū-sī ǹg Iâ-hô-hoa lí ê Siōng-tè lâi siú ê an-hioh ,  chit-ji̍t ,  lí kap lí ê kiáⁿ ,  cha-bó͘-kiáⁿ ,  lô͘-po̍k ,  lú-pī ,  gû ,  lû ,  cheng-siⁿ ,  í-ki̍p tiàm tī lí tiong-kan ê chhut-gōa lâng ,  it-chhè ê kang lóng m̄-thang chòe ;  hō͘ lí ê lô͘-po̍k ,  lú-pī ,  thang chhin-chhiūⁿ lí an-hioh , 15 Lí iā tio̍h kì-tit lí chêng tī Ai-ki̍p tōe chòe lô͘-po̍k ,  Iâ-hô-hoa lí ê Siōng-tè ēng tōa koân-lêng ê chhiú ,  chhun-chhut-lâi ê chhiú-kut ,  chhōa lí tùi hia chhut-lâi ;  in-ūi án-ni ,  Iâ-hô-hoa lí ê Siōng-tè bēng-lēng lí siú an-hioh-ji̍t , 16 Tio̍h hàu-kèng lí ê lāu-pē ,  lí ê lāu-bú ,  chiàu Iâ-hô-hoa lí ê Siōng-tè só͘ bēng-lēng lí ê ,  hō͘ lí tī Iâ-hô-hoa lí ê Siōng-tè só͘ siúⁿ-sù lí ê tōe-hng ,  ji̍t-chí kú-tn̂g ,  lâi hióng-siū hok-khì , 17 M̄-thang thâi-sí lâng , 18 Iā m̄-thang kiâⁿ kan-îm , 19 Iā m̄-thang thau-the̍h , 20 Iā m̄-thang chòe ké ê kan-chèng ,  hām-hāi lí ê chhù-piⁿ , 21 Iā m̄-thang tham lí ê chhù-piⁿ ê bó͘ ,  iā m̄-thang tham lí ê chhù-piⁿ ê chhù ,  kap i ê chhân-hn̂g ,  i ê lô͘-po̍k ,  i ê lú-pī ,  i ê gû ,  i ê lû ,  kap lí ê chhù-piⁿ it-chhè só͘ ū ê , 22 Chiah ê ōe sī Iâ-hô-hoa tī soaⁿ-téng ,  tùi hé-tiong ,  hûn-tiong ,  o͘-àm-tiong ,  tōa-siaⁿ hoan-hù lín choân-hōe ê ;  iā bô koh ke-thiⁿ ,  I iā siá in tī nn̄g tè chio̍h-pi ,  kau-tài góa , 23 Hit-tia̍p hé-iām sio tī soaⁿ-ni̍h ,  lín thiaⁿ-kìⁿ hit ê tùi o͘-àm-tiong chhut-lâi ê siaⁿ ,  lín ê chi-phài lóng-chóng ê siú-léng ,  kap lín ê tiúⁿ-ló lâi chiū-kūn góa , 24 Lín kóng ,  Khòaⁿ ah ,  Iâ-hô-hoa lán ê Siōng-tè hián-bêng I ê êng-kng ,  kap I ê chì-tōa ,  hō͘ goán khòaⁿ ;  goán koh thiaⁿ-kìⁿ I ê siaⁿ-im tùi hé-tiong chhut ;  kin-á-ji̍t goán iā chai Siōng-tè kap lâng kóng-ōe ,  lâng iáu ōe oa̍h , 25 Taⁿ goán mih-sái tio̍h sí ah? In-ūi chit ê tōa-hé beh sio-bia̍t goán ;  goán nā koh thiaⁿ-kìⁿ Iâ-hô-hoa lán Siōng-tè ê siaⁿ ,  chiū ōe sí , 26 In-ūi kìⁿ-ū jio̍k-thé ê ,  chī-chūi chhin-chhiūⁿ goán thiaⁿ-kìⁿ éng-oa̍h Siōng-tè tùi hé-tiong kóng-ōe ê siaⁿ ,  iáu ōe oa̍h-teh ah?27 Lí tio̍h chìn-chêng khì ,  thiaⁿ Iâ-hô-hoa lán ê Siōng-tè só͘ beh kóng it-chhè ê ōe ;  chiong Iâ-hô-hoa só͘ tùi lí kóng it-chhè ê ōe ,  lí tio̍h tùi goán kóng ;  goán beh thiaⁿ iā beh kiâⁿ i , 28 Lín tùi góa kóng-ōe ,  Iâ-hô-hoa thiaⁿ-kìⁿ lín kóng-ōe ê siaⁿ ,  Iâ-hô-hoa tùi góa kóng ,  Góa ū thiaⁿ-kìⁿ chit ê peh-sìⁿ kóng-ōe ê siaⁿ ,  chiū-sī in só͘ tùi lí kóng ê ;  in só͘ kóng ê ōe lóng hó , 29 Goān in chûn chit-hō sim ,  lâi kèng-ùi Góa ,  siông-siông siú Góa it-chhè ê kài-bēng ,  hō͘ in kap in ê kiáⁿ-sun éng-oán tit-tio̍h hok-khì , 30 Lí khì kā in kóng ,  Lín chòe lín tò-khì lín ê pò͘-pîⁿ , 31 Lūn-kàu lí ,  lí tio̍h khiā tī Góa chia ,  Góa beh chiong lí só͘ tio̍h kà-sī in it-chhè kài-bēng ,  lu̍t-lē ,  hoat-tō͘ ,  kā lí kóng ,  hō͘ in tī Góa só͘ siúⁿ-sù in chòe-gia̍p ê tōe kiâⁿ i , 32 Só͘-í lín tio̍h chiàu Iâ-hô-hoa lín ê Siōng-tè só͘ bēng-lēng lín ê ,  tio̍h chip-siú lâi kiâⁿ i ;  m̄-thang phian tī chó ,  phian tī iū , 33 Iâ-hô-hoa lín ê Siōng-tè só͘ bēng-lēng lín ê lō͘ ,  lín lóng tio̍h kiâⁿ i ,  hō͘ lín oa̍h-teh ,  tit-tio̍h hok-khì ;  iā hō͘ lín ê ji̍t-chí ,  tī lín só͘ beh sêng-chiap ê tōe ,  tit-tio̍h kú-tn̂g , 
