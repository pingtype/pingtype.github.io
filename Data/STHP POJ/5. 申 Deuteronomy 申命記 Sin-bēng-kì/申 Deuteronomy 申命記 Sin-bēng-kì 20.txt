1 Lí chhut-khì kap tùi-te̍k kau-chiàn ê sî ,  khòaⁿ-kìⁿ bé ,  chhia ,  í-ki̍p peh-sìⁿ pí lí khah-chōe-ê ,  m̄-bián kiaⁿ in ;  in-ūi chhōa lí chhut Ai-ki̍p tōe ê Iâ-hô-hoa lí ê Siōng-tè kap lí tī-teh , 2 Lín teh-beh lîm-tīn kau-chiàn ê sî ,  chè-si tio̍h kàu peh-sìⁿ ê bīn-chêng soan-pò͘ ; 3 tùi in kóng ,  Í-sek-lia̍t lâng ah ,  lín tio̍h thiaⁿ ;  lín kin-á-ji̍t beh kap peh-sìⁿ tùi-te̍k kau-chiàn ,  m̄-thang sit-táⁿ ,  m̄-thang kiaⁿ ,  lâi ngia̍uh-ngia̍uh-chhoah ,  iā m̄-thang in-ūi in lâi lún-neh ; 4 in-ūi Iâ-hô-hoa lín ê Siōng-tè chiū-sī kap lín saⁿ-kap khì ê ,  beh thòe lín kap tùi-te̍k kau-chiàn lâi chín-kiù lín , 5 Hiah ê koaⁿ-tiúⁿ iā tio̍h tùi peh-sìⁿ soan-pò͘ ,  kóng ,  Chī-chūi khí sin-chhù iáu-bē kiâⁿ lo̍k-sêng ê lé ah? i tio̍h tò-khì in tau ,  kiaⁿ-liáu i tīn-bông ,  pa̍t-lâng kiâⁿ lo̍k-sêng ê lé , 6 Chī-chūi chèng phû-tô-hn̂g ,  iáu-bē ū ēng-tio̍h i ê ké-chí ah? i iā thang tò-khì in tau ,  kiaⁿ-liáu i tīn-bông ,  pa̍t-lâng khì ēng i , 7 Chī-chūi phèng-tiāⁿ bó͘ ,  iáu-bē chhōa i ah? i iā thang tò-khì in tau ,  kiaⁿ-liáu i tīn-bông ,  pa̍t-lâng chhōa i , 8 Hiah ê koaⁿ-tiúⁿ koh tio̍h tùi peh-sìⁿ soan-pò͘ ,  kóng ,  Chī-chūi kiaⁿ-hiâⁿ sit-táⁿ ah? i thang tò-khì in tau ,  kiaⁿ-liáu i ê hiaⁿ-tī ê sim siau-iûⁿ ,  chhin-chhiūⁿ i ê sim chi̍t-iūⁿ , 9 Hiah ê koaⁿ-tiúⁿ tùi peh-sìⁿ soan-pò͘ bêng-pe̍k ,  tio̍h siat-li̍p hiah ê kun-tiúⁿ chòe-thâu lâi chhōa peh-sìⁿ , 10 Lí óa-kūn chi̍t ê siâⁿ beh phah ê sî ,  tio̍h tāi-seng tùi i soan-pò͘ hô-pêng ê ōe , 11 I nā ēng hô-pêng ê ōe tap-hok lí ,  kā lí khui siâⁿ-mn̂g ,  hit tiong-kan só͘ ū ê peh-sìⁿ lóng beh chòe lí ê chhe-ēng ,  lâi ho̍k-sāi lí , 12 I nā m̄-khéng kap lí hô-hó ,  hoán-tńg beh kap lín kau-chiàn ,  lín chiū tio̍h ûi-khùn i , 13 Iâ-hô-hoa lí ê Siōng-tè ēng i kau-hù lí ,  lí chiū tio̍h ēng to it-chīn thâi-sí i hiah ê ta-po͘-teng ; 14 to̍k-to̍k hū-lú ,  gín-ná ,  cheng-siⁿ ,  kap siâⁿ-lāi it-chhè só͘ chhiúⁿ ê mi̍h ,  lí thang chhiúⁿ i lâi chòe ka-kī ê lō͘-ēng ;  lí só͘ chhiúⁿ lí ê tùi-te̍k ê mi̍h ,  chiū-sī Iâ-hô-hoa lí Siōng-tè só͘ siúⁿ-sù lí ê ,  lí thang chia̍h-ēng , 15 Lī-khui lí hn̄g-hn̄g hiah ê siâⁿ ,  m̄-sī chiah ê lia̍t-kok ê siâⁿ ,  lí tio̍h án-ni khoán-thāi i , 16 To̍k-to̍k sio̍k chiah ê peh-sìⁿ ê siâⁿ ,  Iâ-hô-hoa lí Siōng-tè í-keng siúⁿ-sù lí chòe-gia̍p ,  kî-tiong kìⁿ-ū chhoán-khùi ê ,  lí m̄-thang hō͘ i oa̍h-teh ; 17 tio̍h chiàu Iâ-hô-hoa lí Siōng-tè só͘ bēng-lēng lí ê ,  chiong Hek lâng ,  A-mô͘-lī lâng ,  Ka-lâm lâng ,  Pí-lī-sé lâng ,  Hi-bī lâng ,  Iâ-pò͘-su lâng ,  it-chīn bia̍t i ; 18 bián-tit in kà-sī lín o̍h it-chhè khó-ò͘ⁿ ê sū ,  chiū-sī in tùi tī in ê siōng-tè só͘ kiâⁿ ê ,  tì-kàu lín tek-chōe Iâ-hô-hoa lín ê Siōng-tè , 19 Lí nā kú-kú ûi-khùn chi̍t ê siâⁿ ,  kong-kek beh chhú i ,  chiū m̄-thang ēng pó͘-thâu phah-pháiⁿ chhiū-ba̍k ;  in-ūi lí thang chia̍h i ê ké-chí ,  só͘-í m̄-thang chhò i ;  chhân-iá ê chhiū-ba̍k kiám-sī lâng ,  hō͘ lí ûi-khùn mah?20 To̍k-to̍k lí só͘ bat m̄-sī thang chòe chia̍h-mi̍h ê chhiū ,  thang chhò lâi húi-hoāi i ,  ēng i lâi chòe kong-siâⁿ ê khì-kū ,  kong-kek hit-ê kap lí kau-chiàn ê siâⁿ ,  kàu kong-phòa i , 
