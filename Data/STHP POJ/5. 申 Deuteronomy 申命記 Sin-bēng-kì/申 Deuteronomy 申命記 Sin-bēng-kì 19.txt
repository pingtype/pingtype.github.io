1 Iâ-hô-hoa lí ê Siōng-tè chiong-lâi chián-tû hiah ê kok ,  chiū-sī Iâ-hô-hoa lí ê Siōng-tè ēng in ê tōe siúⁿ-sù lí ê ,  lí sêng-chiap in ,  lâi khiā-khí in ê siâⁿ ,  kap in ê chhù ; 2 hit-sî lí chiū tio̍h tī Iâ-hô-hoa lí Siōng-tè siúⁿ-sù lí chòe-gia̍p ê tōe ,  kā i hun-piat saⁿ ê siâⁿ , 3 Tio̍h chiong Iâ-hô-hoa lí Siōng-tè só͘ siúⁿ-sù lí sêng-chiap kài-lāi ê tōe ,  hun-chòe saⁿ-khu ,  koh kā i khui lō͘ ,  hō͘ hiah ê thâi-lâng-ê lóng thang cháu-khì hia , 4 Thâi-sí-lâng-ê cháu-khì hia ,  chiū thang tit-tio̍h oa̍h ,  hit ê lē chiū-sī án-ni ;  kìⁿ-nā pêng-sò͘ bô kiat-oàn chhò-gō͘ lâi thâi-sí i ê chhù-piⁿ ; 5 chiū-sī chhin-chhiūⁿ lâng kap i ê chhù-piⁿ khì chhiū-nâ ,  beh chhò chhiū-ba̍k ,  chhiú kia̍h pó͘-thâu chi̍t-ē chhò ,  beh chhò hit ê chhiū ,  pó͘-thâu-bah lut-khì ,  siong-tio̍h i ê chhù-piⁿ tì-kàu sí ,  chit ê lâng tio̍h cháu kàu hiah ê siâⁿ ê chi̍t-ê ,  chiū thang oa̍h-teh ; 6 bián-tit pò-jîn-bēng-ê ,  tng i sim-hé to̍h ê sî ,  tui-jip thâi-lâng ê lâng ,  in-ūi lō͘ chin-hn̄g jip-tio̍h chiū thâi-sí i ;  kî-si̍t i m̄ eng-kai sí ,  in-ūi pêng-sî i bô oàn-hūn i , 7 Só͘-í góa bēng-lēng lí kóng ,  Tio̍h kā i hun-piat saⁿ ê siâⁿ , 8 Iâ-hô-hoa lí ê Siōng-tè ,  nā chiàu I tùi lí ê lia̍t-chó͘ só͘ chiù-chōa-ê ,  khui-khoah lí ê kéng-kài ,  chiong só͘ èng-ún siúⁿ-sù lí ê lia̍t-chó͘ ê choân-tōe hō͘ lí ; 9 góa kin-á-ji̍t só͘ bēng-lēng lí it-chhè ê kài-bēng ,  lí nā chip-siú lâi kiâⁿ i ,  thiàⁿ Iâ-hô-hoa lí ê Siōng-tè ,  siông-siông kiâⁿ I hiah ê tō-lō͘ ,  chiū tī chit saⁿ ê siâⁿ í-gōa ,  tio̍h koh ūi ka-kī ke-siat saⁿ ê siâⁿ ; 10 bián-tit bô-chōe ê huih lâu tī Iâ-hô-hoa lí Siōng-tè só͘ siúⁿ-sù lí chòe-gia̍p ê tōe ,  tì-kàu lâu-huih ê chōe kui tī lí , 11 Chóng-sī lâng nā oàn-hūn i ê chhù-piⁿ ,  bih-teh khí-lâi phah i ,  siong-hāi i kàu sí ,  chiū cháu kàu hiah ê siâⁿ ê chi̍t-ê ; 12 i ê siâⁿ ê tiúⁿ-ló chiū tio̍h chhe lâng ,  tùi hia tòa i chhut-lâi ,  kau tī pò-jîn-bēng ê lâng ê chhiú ,  hō͘ i sí ; 13 lí ê ba̍k-chiu m̄-thang khó-lîn i ;  tī Í-sek-lia̍t tiong tio̍h tû-khì bô-chōe ê huih ,  hō͘ lí thang tit-tio̍h hok-khì , 14 Tī Iâ-hô-hoa lí Siōng-tè só͘ siúⁿ-sù lí sêng-chiap ê tōe ,  m̄-thang î-sóa chhù-piⁿ ê kài-chí ;  hit-ê sī chêng ê lâng só͘ chhāi tī lí sòa-chiap ê gia̍p ê lāi-bīn ê , 15 Kan-ta chi̍t-lâng bōe thang khí-lâi kan-chèng lâng sím-mi̍h pháiⁿ ,  sím-mi̍h chōe ,  chiū-sī i kìⁿ só͘ hoān ê chōe ;  tek-khak tio̍h pîn nn̄g ê kan-chèng ê lâng ê chhùi ,  á-sī saⁿ ê kan-chèng ê lâng ê chhùi ,  chiah thang tēng i ê àn , 16 Nā ū lām-sám kan-chèng ê khí-lâi kong-kek bó͘ lâng ,  kan-chèng i kiâⁿ-pháiⁿ , 17 chiū chit nn̄g-ê saⁿ-chìⁿ ê lâng tio̍h khiā tī Iâ-hô-hoa ê bīn-chêng ,  kap tng-sî ê chè-si ,  kap sím-phòaⁿ-koaⁿ ê bīn-chêng , 18 Sím-phòaⁿ-koaⁿ tio̍h siông-sè chhâ-mn̄g ;  khòaⁿ ah ,  nā chòe kan-chèng ê lâng ,  kó-jiân sī ké kan-chèng ,  ēng ké kan-chèng beh hāi i ê hiaⁿ-tī , 19 lín chiū tio̍h khoán-thāi i ,  chhin-chhiūⁿ i siūⁿ beh khoán-thāi i ê hiaⁿ-tī ê ;  án-ni tùi lín tiong-kan tû-khì hit ê pháiⁿ , 20 Kî-û ê lâng thiaⁿ-kìⁿ lóng beh kiaⁿ ,  chiū tī lín tiong-kan bô koh kiâⁿ chit hō pháiⁿ , 21 Lí ê ba̍k-chiu m̄-thang khó-lîn i ,  tio̍h ēng miā pê miā ,  ba̍k-chiu pê ba̍k-chiu ,  chhùi-khí pê chhùi-khí ,  chhiú pê chhiú ,  kha pê kha , 
