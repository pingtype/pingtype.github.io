1 Lín tī sè-kan it-seng ê ji̍t ,  tī Iâ-hô-hoa lín lia̍t-chó͘ ê Siōng-tè só͘ siúⁿ-sù lín chòe-gia̍p ê tōe ,  tio̍h chip-siú lâi kiâⁿ ê lu̍t-lē hoat-tō͘ ,  chiū-sī chiah-ê , 2 Lín só͘ beh kóaⁿ lâi sêng-chiap ê lia̍t-kok ,  kìⁿ-nā in ho̍k-sāi in hiah ê siōng-tè ê só͘-chāi ,  bô-lūn tī koâiⁿ-soaⁿ ,  tī sió-soaⁿ ,  tī lóng-chóng chhiⁿ-chhùi ê chhiū-kha ,  lóng tio̍h húi-hoāi in ; 3 lín iā tio̍h thiah-húi in ê chè-tôaⁿ ,  phah-chhùi in tiau-khek ê thiāu ,  ēng hé sio in ê A-sià-lîm ,  chhò in só͘ tiau-khek ê siōng-tè ê siōng ,  iā tio̍h tùi hit só͘-chāi tû-bia̍t in ê miâ ; 4 lín m̄-thang chhin-chhiūⁿ án-ni lâi ho̍k-sāi Iâ-hô-hoa lín ê Siōng-tè , 5 To̍k-to̍k Iâ-hô-hoa lín ê Siōng-tè chiong-lâi tùi lín chèng chi-phài tiong só͘ beh kéng ê só͘-chāi ,  thang tī-hia an-tì I ê miâ ,  chiū-sī I khiā-khí ê só͘-chāi ,  lín tio̍h khì hia chhē I ; 6 chiong lín ê sio-chè kap pa̍t-hō ê chè ,  cha̍p-hūn chhú chi̍t-hūn ê mi̍h ,  kap chhiú-ni̍h ê kú-chè ,  í-ki̍p siā-goān ê chè ,  kam-sim hiàn ê chè ,  í-ki̍p gû-kûn iûⁿ-kûn tiong thâu-chúi-siⁿ-ê ,  lóng tio̍h tòa kàu hia ; 7 tī-hia lín tī Iâ-hô-hoa lín Siōng-tè ê bīn-chêng ūi-tio̍h lín ê chhiú só͘ chòe it-chhè ê sū ,  tit-tio̍h Iâ-hô-hoa lín Siōng-tè sù-hok ê ,  lín kap lín ê ke-koàn lóng tio̍h lim-chia̍h hoaⁿ-hí , 8 Lán kin-á-ji̍t tī-chia só͘ kiâⁿ ê sū ,  sī ta̍k-lâng kiâⁿ i ka-kī khòaⁿ-chòe tio̍h-ê ,  lín chiong-lâi m̄-thang án-ni kiâⁿ , 9 In-ūi lín hiān-kim iáu-bē ū kàu Iâ-hô-hoa lí ê Siōng-tè só͘ siúⁿ-sù lí ê an-hioh kap sán-gia̍p , 10 Chóng-sī lín kè Iok-tàn ,  tit-tio̍h khiā-khí tī Iâ-hô-hoa lín Siōng-tè siúⁿ-sù lín sêng-chiap ê tōe ,  koh hō͘ lín thoat-lī sì-ûi lóng-chóng ê tùi-te̍k ,  tit-tio̍h an-hioh ,  lâi an-ún khiā-khí ; 11 chiū beh ū chi̍t só͘-chāi ,  sī Iâ-hô-hoa lín ê Siōng-tè só͘ kéng lâi an-tì I ê miâ ê ,  kìⁿ-nā góa só͘ bēng-lēng lín ê ,  chiū-sī lín ê sio-chè ,  kap pa̍t-hō ê chè ,  cha̍p-hūn chhú chi̍t-hūn ê mi̍h ,  kap chhiú-ni̍h ê kú-chè ,  í-ki̍p lí tùi Iâ-hô-hoa só͘ hē-goān ke̍k-hó ê mi̍h ,  lóng tio̍h tòa kàu hia , 12 Lín kap lín ê kiáⁿ ,  cha-bó͘-kiáⁿ ,  lô͘-po̍k ,  lú-pī ,  lóng tio̍h hoaⁿ-hí tī Iâ-hô-hoa lín Siōng-tè ê bīn-chêng ;  Lī-bī lâng tiàm tī lín ê mn̂g-lāi-ê iā sī án-ni ,  in-ūi in tī lín tiong-kan bô-hūn bô-gia̍p , 13 Lí tio̍h ka-kī kín-sīn ,  m̄-thang tī lí khòaⁿ kah-ì ê só͘-chāi hiàn lín ê sio-chè ; 14 to̍k-to̍k tī lí chiah ê chi-phài tiong ê chi̍t-ê ,  Iâ-hô-hoa só͘ beh kéng ê só͘-chāi ,  lín tī-hia tio̍h hiàn lí ê sio-chè ;  koh tī-hia kiâⁿ góa it-chhè só͘ bēng-lēng lí ê , 15 Chóng-sī lí tī lí ta̍k ê mn̂g-lāi ,  thang chiàu Iâ-hô-hoa lí Siōng-tè só͘ siúⁿ-sù lí ê hok-hūn ,  chiàu lí ê sim só͘ ài ,  thâi cheng-siⁿ chia̍h-bah ;  bô-lūn chheng-khì ê lâng ,  bô chheng-khì ê lâng ,  lóng thang chia̍h i ,  chhin-chhiūⁿ chia̍h lêng-iông kap lo̍k chi̍t-poaⁿ , 16 Chóng-sī huih m̄-thang chia̍h ,  tio̍h piàⁿ tī tōe-ni̍h ,  chhin-chhiūⁿ piàⁿ-chúi chi̍t-iūⁿ , 17 Lí ê ngó͘-kok ,  chiú ,  iû ,  cha̍p-hūn ê chi̍t-hūn ,  he̍k-sī gû-kûn iûⁿ-kûn tiong thâu-chúi siⁿ-ê ,  he̍k-sī lí hē-goān hiàn-ê ,  kam-sim hiàn-ê ,  he̍k-sī chhiú-ni̍h ê kú-chè ,  lóng m̄-thang tī lí ê mn̂g-lāi chia̍h i ; 18 to̍k-to̍k tī Iâ-hô-hoa lí ê Siōng-tè ê bīn-chêng chia̍h i ,  chiū-sī tī Iâ-hô-hoa lí ê Siōng-tè só͘ beh kéng ê só͘-chāi ,  lí kap lí ê kiáⁿ ,  lí ê cha-bó͘-kiáⁿ ,  lô͘-po̍k ,  lú-pī ,  í-ki̍p tiàm tī lí mn̂g-lāi ê Lī-bī lâng ,  lóng tio̍h chia̍h i ;  kìⁿ-nā lí ê chhiú só͘ chòe ê ,  tī Iâ-hô-hoa lí Siōng-tè ê bīn-chêng ,  thang hoaⁿ-hí , 19 Lí tio̍h ka-kī kín-sīn ,  tī lí ê tōe-hng ,  chi̍t-sì-lâng m̄-thang pàng-sak Lī-bī lâng , 20 Iâ-hô-hoa lí ê Siōng-tè chiàu I só͘ èng-ún lí ê ,  khui-khoah lí ê kéng-kài ê sî ,  lí ê sim ài chia̍h-bah ,  só͘-í kóng ,  Góa beh chia̍h-bah ,  chiū thang chiàu lí ê sim só͘-ài ê lâi chia̍h-bah , 21 Iâ-hô-hoa lí ê Siōng-tè só͘ kéng beh an-tì I ê miâ ê só͘-chāi ,  nā lī-khui lí chin-hn̄g ,  chiū thang chiàu góa só͘ bēng-lēng lí ê ,  chiong Iâ-hô-hoa siúⁿ-sù lí ê gû ,  iûⁿ ,  chhú lâi thâi i ,  thang chiàu sim só͘-ài ê ,  tī lí ê mn̂g-lāi chia̍h i , 22 Lí chia̍h i ,  chhin-chhiūⁿ chia̍h lêng-iông kap lo̍k chi̍t-poaⁿ ;  bô chheng-khì kap chheng-khì ê lâng pîⁿ-pîⁿ thang chia̍h ; 23 to̍k-to̍k lí tio̍h koat-ì ,  m̄-thang chia̍h huih ,  in-ūi huih sī oa̍h-miā ;  lí m̄-thang chia̍h bah ,  sòa chia̍h i ê oa̍h-miā ; 24 m̄-thang chia̍h i ,  tio̍h piàⁿ tī tōe-ni̍h ,  chhin-chhiūⁿ piàⁿ chúi chi̍t-iūⁿ ; 25 m̄-thang chia̍h i ;  án-ni lí kiâⁿ Iâ-hô-hoa só͘ khòaⁿ-chòe tio̍h ê sū ,  lí kap lí ê kiáⁿ-sun chiū ōe tit-tio̍h hok-khì , 26 To̍k-to̍k lí só͘ ū ê sèng-mi̍h ,  kap lí só͘ hē-goān ê ,  tio̍h tòa kàu Iâ-hô-hoa só͘ beh kéng ê só͘-chāi , 27 Lí ê sio-chè ,  bah kap huih ,  tio̍h hiàn tī Iâ-hô-hoa lí Siōng-tè ê tôaⁿ-téng ;  lí chè-mi̍h ê huih ,  tio̍h piàⁿ tī Iâ-hô-hoa lí Siōng-tè ê tôaⁿ ;  hit ê bah ,  lí thang chia̍h , 28 Lí tio̍h chip-siú ,  thiaⁿ-thàn góa bēng-lēng lí it-chhè ê ōe ,  kiâⁿ Iâ-hô-hoa lí Siōng-tè só͘ khòaⁿ-chòe hó chòe-tio̍h ê sū ;  án-ni lí kap lí ê hō͘-è chiū thang éng-oán tit-tio̍h hok-khì , 29 Iâ-hô-hoa lí ê Siōng-tè tùi lí ê bīn-chêng tû-bia̍t lí só͘ beh khì sêng-chiap ê kok ,  lí sêng-chiap i ,  lâi khiā-khí i ê tōe ; 30 hit-sî lí tio̍h ka-kī kín-sīn ,  m̄-thang tī in tùi lín ê bīn-chêng tû-bia̍t liáu-āu ,  hām-lo̍h in ê lô-bāng ,  lâi tè in ;  iā m̄-thang thàm-thiaⁿ in ê siōng-tè ê sū ,  kóng ,  Chiah ê kok cháiⁿ-iūⁿ ho̍k-sāi in ê siōng-tè ,  góa iā beh án-ni kiâⁿ , 31 Lí m̄-thang tùi Iâ-hô-hoa lí ê Siōng-tè án-ni kiâⁿ ;  in-ūi in tùi in ê siōng-tè kiâⁿ Iâ-hô-hoa it-chhè só͘ thòng-hūn iàm-ò͘ⁿ ê sū ;  sīm-chì ēng in ê kiáⁿ cha-bó͘-kiáⁿ ēng hé sio ,  hiàn hō͘ in ê siōng-tè , 32 Kìⁿ-nā góa só͘ bēng-lēng lín ê ,  lín lóng tio̍h chip-siú lâi kiâⁿ ;  lí m̄-thang ke-thiⁿ ,  iā m̄-thang kiám-chió , 
