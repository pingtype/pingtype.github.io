1 Chiah ê tāi-chì ,  chiū-sī góa só͘ pâi-lia̍t tī lí ê bīn-chêng ê chiok-hok kap chiù-chó͘ ,  chiong-lâi kàu tī lí ,  lí tī Iâ-hô-hoa lí Siōng-tè só͘ kóaⁿ lí kàu ê lia̍t-kok-tiong , 2 lí ê sim kì-tit i ,  lí kap lí ê kiáⁿ-sun nā chīn-sim chīn-sèng kui-ǹg Iâ-hô-hoa lí ê Siōng-tè ,  thiaⁿ-thàn I ê ōe ,  chiàu góa kin-á-ji̍t it-chhè só͘ bēng-lēng lí ê ; 3 chiū Iâ-hô-hoa lí ê Siōng-tè beh hō͘ lí siū-lia̍h ê lâng tò-tńg-lâi ,  beh lîn-bín lí ,  beh tò-tńg-lâi chū-chi̍p lí tùi Iâ-hô-hoa lí Siōng-tè só͘ sì-sòaⁿ lí kàu ê lia̍t-kok lâi , 4 Lí siū kóaⁿ-tio̍k ê ,  nā ū tī thiⁿ-piⁿ ê ,  Iâ-hô-hoa lí ê Siōng-tè iā beh tùi hia chū-chi̍p lí ,  tòa lí tùi hia tò-lâi , 5 Iâ-hô-hoa lí ê Siōng-tè beh chhōa lí ji̍p lí ê lia̍t-chó͘ só͘ sêng-chiap ê tōe ,  lí iā sêng-chiap i ;  I iā beh hó khoán-thāi lí ,  hō͘ lí ê lâng-gia̍h ke-thiⁿ pí lí ê lia̍t-chó͘ khah-chōe , 6 Iâ-hô-hoa lí ê Siōng-tè beh tī lí ê sim ,  kap lí ê hō͘-è ê sim ,  kiâⁿ kat-lé ,  hō͘ lí chīn-sim chīn-sèng thiàⁿ Iâ-hô-hoa lí ê Siōng-tè ,  hō͘ lí thang tit-tio̍h oa̍h , 7 Iâ-hô-hoa lí ê Siōng-tè beh chiong che it-chhè ê chiù-chó͘ hē tī lí ê tùi-te̍k ,  kap oàn-hūn lí khún-pek lí ê lâng ê sin-chiūⁿ ; 8 lí beh tò-tńg thiaⁿ-thàn Iâ-hô-hoa ê ōe ,  kiâⁿ I it-chhè ê kài-bēng ,  chiū-sī góa kin-á-ji̍t só͘ bēng-lēng lí ê , 9 Lí nā thiaⁿ-thàn Iâ-hô-hoa lí Siōng-tè ê ōe ,  chip-siú chit ê lu̍t-hoat só͘ kì ê kài-bēng lu̍t-lē ,  koh chīn-sim chīn-sèng kui-ǹg Iâ-hô-hoa lí ê Siōng-tè ,  Iâ-hô-hoa lí ê Siōng-tè beh hō͘ lí ê chhiú só͘ chòe it-chhè ê sū ,  kap lí ê seng-khu só͘-siⁿ-ê ,  cheng-siⁿ só͘-chhut-ê ,  thó͘-tōe só͘-chhut-ê ,  chhiong-chiok ū chhun ;  in-ūi Iâ-hô-hoa beh koh hoaⁿ-hí lí ,  sù-hok lí ,  chhin-chhiūⁿ chêng hoaⁿ-hí lí ê lia̍t-chó͘ chi̍t-iūⁿ , 10 (Ha̍p-pēng tī téng-chat)11 In-ūi góa kin-á-ji̍t só͘ bēng-lēng lí ê kài-bēng ,  m̄-sī lí só͘ chòe-bōe-kàu-ê ,  iā bô tī hn̄g-hn̄g , 12 M̄-sī tī thiⁿ-ni̍h ,  tì-kàu lí kóng ,  Chī-chūi ūi goán chiūⁿ-thiⁿ ,  tòa-lâi goán chia ,  hō͘ goán thiaⁿ lâi kiâⁿ i ah?13 Iā m̄-sī tī hái-gōa ,  tì-kàu lí kóng ,  Chī-chūi ūi goán kè-hái tòa-lâi goán chia ,  hō͘ goán thiaⁿ lâi kiâⁿ i ah?14 Chit ê ōe kap lí chin kūn ,  chiū-sī tī lí ê chhùi tī lí ê sim ,  hō͘ lí thang lâi kiâⁿ i , 15 Khòaⁿ ah ,  góa kin-á-ji̍t ū ēng oa̍h kap hok-khì ,  sí kap chai-ē ,  pâi-lia̍t tī lí ê bīn-chêng ; 16 chiū-sī góa kin-á-ji̍t bēng-lēng lí thiàⁿ Iâ-hô-hoa lí ê Siōng-tè ,  kiâⁿ I ê tō-lō͘ ,  siú I ê kài-bēng ,  lu̍t-lē ,  hoat-tō͘ ,  hō͘ lí thang oa̍h-teh ,  ke-thiⁿ lâng-gia̍h ,  Iâ-hô-hoa lí Siōng-tè chiū beh tī lí só͘ beh ji̍p-khì sêng-chiap ê tōe sù-hok lí , 17 Siat-sú lí ê sim pōe-biū m̄ thiaⁿ-thàn ,  koh siū iú-he̍k ,  khì kèng-pài pa̍t ê siōng-tè ho̍k-sāi i ; 18 góa kin-á-ji̍t chiū bêng-bêng kā lín kóng ,  lín tek-khak beh bia̍t-bô ;  tī lí kè Iok-tàn ji̍p-khì sêng-chiap ê tōe ,  lí ê ji̍t-chí bōe-ōe kú-tn̂g , 19 Góa kin-á-ji̍t kiò thiⁿ kiò tōe tùi lín chòe kan-chèng ,  góa ēng siⁿ-sí ,  chiok-hok chiù-chó͘ ,  pâi-lia̍t tī lí ê bīn-chêng ;  só͘-í lí tio̍h kéng oa̍h-miā ,  hō͘ lí kap lí ê hō͘-è lóng ōe oa̍h-teh ; 20 lâi thiàⁿ Iâ-hô-hoa lí ê Siōng-tè ,  thiaⁿ I ê ōe ,  kiat-liân tī I ;  in-ūi I sī lí ê oa̍h-miā ,  lí ê ji̍t-chí kú-tn̂g iā chāi tī I ;  hō͘ lí thang khiā-khí tī Iâ-hô-hoa tùi lí ê lia̍t-chó͘ A-pek-la̍h-hán ,  Í-sat ,  Ngá-kok ,  chiù-chōa só͘ beh siúⁿ-sù in ê tōe , 
