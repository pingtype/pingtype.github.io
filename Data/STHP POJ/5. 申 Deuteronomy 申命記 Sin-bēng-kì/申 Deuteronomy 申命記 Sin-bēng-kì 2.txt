1 Chit-tia̍p liáu-āu ,  lán oa̍t-tò-tńg khí-sin ,  tùi Âng-hái ê lō͘ khì khòng-iá ;  sī chiàu Iâ-hô-hoa só͘ tùi góa kóng-ê ;  lán se̍h Se-jíⁿ soaⁿ chōe-chōe ji̍t , 2 Iâ-hô-hoa hoan-hù góa kóng , 3 Lín se̍h chit ê soaⁿ kú lah ;  tio̍h oa̍t-tńg ǹg pak-sì khì , 4 Lí tio̍h hoan-hù peh-sìⁿ kóng ,  Í-sò ê kiáⁿ-sun lín ê hiaⁿ-tī tiàm tī Se-jíⁿ ;  lín beh keng-kè in ê kéng-kài ,  in beh kiaⁿ lín ;  só͘-í lín tio̍h put-chí kín-sīn ; 5 m̄-thang kap in cheng-chiàn in ê tōe ,  chiū nā chi̍t kha-jiah-ūi ,  Góa lóng bô hō͘ lín ,  in-ūi Góa í-keng chiong Se-jíⁿ soaⁿ hō͘ Í-sò chòe-gia̍p , 6 Lín tio̍h ēng gûn tùi in bóe bí-niû lâi chia̍h ,  iā tio̍h ēng gûn tùi in bóe chúi lâi lim ; 7 in-ūi Iâ-hô-hoa lí ê Siōng-tè ,  tī lí ê chhiú só͘ chòe it-chhè ê kang ,  sù-hok lí ;  lí kiâⁿ chit ê tōa ê khòng-iá ,  I lóng chai ;  chit sì-cha̍p nî ,  Iâ-hô-hoa lí ê Siōng-tè kap lí tī-teh ,  lí lóng bô khiàm-kheh chi̍t-hāng , 8 Tùi án-ni ,  lán lī-khui lán ê hiaⁿ-tī Í-sò ê kiáⁿ-sun ,  khiā-khí tī Se-jíⁿ ê ;  tùi A-la̍h-pa ê lō͘ keng-kè Í-la̍h-tha ,  Í-sûn-ka-pia̍t , Lán chiū oa̍t-tńg keng-kè Mô͘-ap khòng-iá ê lō͘ khì , 9 Iâ-hô-hoa tùi góa kóng ,  M̄-thang kiáu-jiáu Mô͘-ap lâng ,  iā m̄-thang kap in kau-chiàn ;  in ê tōe Góa lóng bô beh hō͘ lí chòe-gia̍p ;  in-ūi Góa í-keng chiong A-jíⁿ hō͘ Lô-tek ê kiáⁿ-sun chòe-gia̍p , 10 (Chá-chêng ū Í-bí lâng khiā-khí tī-hia ,  peh-sìⁿ chōe ,  tōa koh lò ,  chhin-chhiūⁿ A-la̍p lâng chi̍t-iūⁿ , 11 In iā hō͘ lâng sǹg in chòe Lī-hoa̍t-im lâng ,  chhin-chhiūⁿ A-la̍p lâng chi̍t-iūⁿ ;  chóng-sī Mô͘-ap lâng chheng i chòe Í-bí lâng , 12 Chá-chêng Hô-lī lâng iā khiā-khí tī Se-jíⁿ ;  chóng-sī Í-sò ê kiáⁿ-sun sòa-chiap i ;  in tī in ê bīn-chêng châu-bia̍t in ,  lâi tòa tī in ê só͘-chāi ,  chhin-chhiūⁿ Í-sek-lia̍t tī Iâ-hô-hoa siúⁿ-sù in chòe-gia̍p ê tōe só͘ kiâⁿ ê , )13 Taⁿ lín tio̍h khí-lâi kè Sat-lia̍t khoe ;  tùi án-ni lán kè Sat-lia̍t khoe , 14 Tùi lán lī-khui Ka-te-su Pa-nî-a ,  kàu kè Sat-lia̍t khoe ê ji̍t ,  kiōng saⁿ-cha̍p-poeh nî ;  kàu hit-tāi ê bú-sū lóng sí-bô tī kun-iâⁿ-tiong ,  chiàu Iâ-hô-hoa tùi in só͘ chiù-chōa-ê , 15 Koh Iâ-hô-hoa ê chhiú kong-kek in ,  tùi kun-iâⁿ-tiong châu-bia̍t in ,  kàu in lóng sí-bô , 16 Bú-sū tùi peh-sìⁿ-tiong lóng châu-bia̍t sí-bô í-āu , 17 Iâ-hô-hoa hoan-hù góa kóng , 18 Lí kin-á-ji̍t tio̍h tùi Mô͘-ap ê kéng-kài A-jíⁿ keng-kè ; 19 kiâⁿ kūn A-bûn lâng ê tùi-bīn ,  m̄-thang kiáu-jiáu in ,  iā m̄-thang kap in cheng-chiàn ;  in-ūi A-bûn lâng ê tōe Góa bô hō͘ lín chòe-gia̍p ,  in-ūi Góa í-keng siúⁿ-sù Lô-tek ê kiáⁿ-sun chòe-gia̍p , 20 (Hit ê tōe iā sǹg-chòe Lī-hoa̍t-im lâng ê tōe ;  chá-chêng Lī-hoa̍t-im lâng tiàm tī-hia ,  A-bûn lâng chheng in chòe Sàn-sòng-bêng ; 21 hiah ê peh-sìⁿ chōe ,  tōa koh lò ,  chhin-chhiūⁿ A-la̍p lâng chi̍t-iūⁿ ;  chóng-sī Iâ-hô-hoa tī A-bûn lâng ê bīn-chêng châu-bia̍t in ,  in chiū tit-tio̍h in ê tōe ,  sòa-chiap khiā-khí ; 22 chhin-chhiūⁿ I ūi Í-sò ê kiáⁿ-sun ,  khiā-khí tī Se-jíⁿ ê ,  bia̍t Hô-lī lâng tī in ê bīn-chêng ,  in chiū sòa-chiap khiā-khí in ê tōe kàu kin-á-ji̍t ; 23 koh ū A-ōe lâng khiā-khí tī hiuⁿ-siā ,  sòa kàu Ka-sat ê ;  tùi Ka-húi-thok chhut-lâi ê Ka-húi-thok lâng bia̍t in ,  lâi khiā-khí tī in ê ūi , )24 Taⁿ lín tio̍h khí-lâi ,  khí-sin kè A-lùn ê soaⁿ-kok ;  khòaⁿ ah ,  Góa í-keng chiong A-mô͘-lī lâng Hi-si̍t-pún ông Se-hông ,  kap i ê tōe ,  kau tī lí ê chhiú-thâu ;  lí tio̍h khí-chhiú tit-tio̍h i ê tōe ,  khì kap i kau-chiàn , 25 Tùi kin-á-ji̍t khí ,  Góa beh hō͘ thiⁿ-ē bān peh-sìⁿ ,  thiaⁿ-kìⁿ lí ê miâ-siaⁿ ê ,  kiaⁿ lín ,  lún lín ;  koh in-ūi lí ngia̍uh-ngia̍uh-chhoah ,  thòng-khó͘ , 26 Góa chiū tùi Ki-tí-bo̍k ê khòng-iá ,  chhe sù-chiá khì kìⁿ Hi-si̍t-pún ông Se-hông ,  ēng hô-pêng ê ōe kóng , 27 Kiû lí iông-ún góa tùi lí ê tōe keng-kè ;  góa beh kiâⁿ tōa-lō͘ ,  bô phian-chó ,  bô phian-iū ; 28 lí the̍h góa ê gûn ,  bōe bí-niû hō͘ góa chia̍h ,  the̍h góa ê gûn ,  ēng chúi bōe góa lim ;  to̍k-to̍k chún góa pō͘-kiâⁿ kè-khì ; 29 chhin-chhiūⁿ tiàm tī Se-jíⁿ ê Í-sò ê kiáⁿ-sun ,  kap tiàm tī A-jíⁿ ê Mô͘-ap lâng khoán-thāi góa chi̍t-iūⁿ ;  thèng-hāu góa kè Iok-tàn hô ,  ji̍p Iâ-hô-hoa goán ê Siōng-tè só͘ siúⁿ-sù goán ê tōe , 30 Chóng-sī Hi-si̍t-pún ông Se-hông m̄-khéng hō͘ lán tùi i hia keng-kè ,  in-ūi Iâ-hô-hoa lí ê Siōng-tè hō͘ i ê sèng-chêng kò͘-chip ,  sim ngī ,  ūi-tio̍h beh chiong i kau-hù tī lí ê chhiú ;  chhin-chhiūⁿ kin-á-ji̍t chi̍t-iūⁿ , 31 Iâ-hô-hoa kā góa kóng ,  Khòaⁿ ah ,  tùi chit-tia̍p khí ,  Góa beh chiong Se-hông kap i ê tōe ,  kau-hù tī lí ê bīn-chêng ,  lí taⁿ tio̍h tit-tio̍h i ê tōe chòe-gia̍p , 32 Hit-sî Se-hông kap i ê chèng peh-sìⁿ chhut-lâi tí-te̍k lán ,  kau-chiàn tī Ngá-cha̍p , 33 Iâ-hô-hoa lán ê Siōng-tè chiong i kau-hù lán ,  lán chiū phah-sí i ,  kap i ê kiáⁿ ,  í-ki̍p i ê chèng peh-sìⁿ , 34 Tng hit-sî lán chhú i lóng-chóng ê siâⁿ ,  châu-bia̍t ū lâng khiā-khí ê siâⁿ ,  liân hū-jîn-lâng kap gín-ná ,  bô lâu chi̍t-ê ; 35 to̍k-to̍k cheng-siⁿ kap só͘ chhiúⁿ ta̍k ê siâⁿ ê chong-bu̍t ,  lóng chhú lâi chòe ka-kī ê lō͘-ēng , 36 Tùi A-lùn soaⁿ-kok-piⁿ ê A-lô-jíⁿ ,  í-ki̍p soaⁿ-kok tiong ê siâⁿ ,  kàu tī Ki-lia̍t ,  bô chi̍t ê siâⁿ kian-kò͘ ,  hō͘ lán chhú i bô tio̍h ;  in-ūi Iâ-hô-hoa lán ê Siōng-tè lóng kau-hù lán ; 37 chí-ū A-bûn lâng ê tōe ,  Ngá-phok hô-piⁿ ê tōe ,  kap soaⁿ-tōe chiah ê siâⁿ ,  kap Iâ-hô-hoa lán ê Siōng-tè só͘ kìm lán khì ê tōe ,  lí lóng bô óa-kūn i , 
