1 Lán chiū oa̍t-tńg-sin chiūⁿ Pa-san ê lō͘ khì ;  Pa-san ông kap i ê chèng peh-sìⁿ lóng chhut-lâi tí-te̍k lán ,  chiū tī Í-tek-lâi kau-chiàn , 2 Iâ-hô-hoa kā góa kóng ,  Bo̍h-tit kiaⁿ i ,  in-ūi Góa í-keng chiong i kap i ê chèng peh-sìⁿ ,  kap i ê tōe ,  lóng kau tī lí ê chhiú ;  lí tio̍h khoán-thāi i chhin-chhiūⁿ khoán-thāi tiàm tī Hi-si̍t-pún ê A-mô͘-lī ông Se-hông chi̍t-iūⁿ , 3 Tùi hit-tia̍p Iâ-hô-hoa lán ê Siōng-tè iā chiong Pa-san ông Go̍k ,  kap i ê chèng peh-sìⁿ ,  lóng kau tī lán ê chhiú ;  lán chiū phah-sí in ,  bô lâu chi̍t-ê , 4 Hit-sî lán chhú i só͘ ū ê siâⁿ ,  bô chi̍t ê siâⁿ bô hō͘ lán chhú i ,  kiōng la̍k-cha̍p ê siâⁿ ;  che sī A-jíⁿ-ko-pek ê choân-kéng ,  chiū-sī Go̍k ê kok tī Pa-san ê , 5 Chiah-ê lóng sī kian-kò͘ ê siâⁿ ,  ū koâiⁿ ê chhiûⁿ ,  ū mn̂g ,  ū kông ;  chiah-ê í-gōa iáu-ū chōe-chōe bô siâⁿ-chhiûⁿ ê po͘-thâu , 6 Lán it-chīn bia̍t in ,  chhin-chhiūⁿ chêng khoán-thāi Hi-si̍t-pún ông Se-hông chi̍t-iūⁿ ,  bia̍t ū lâng khiā-khí ê siâⁿ ,  liân hū-jîn-lâng ,  kap gín-ná ; 7 to̍k-to̍k it-chhè ê cheng-siⁿ ,  kap siâⁿ-tiong ê chong-bu̍t ,  lán lóng chhú lâi chòe ka-kī ê lō͘-ēng , 8 Hit-sî lán tùi Iok-tàn hit-pêng ,  nn̄g ê A-mô͘-lī ông ê chhiú ,  chhiúⁿ i ê tōe ,  tùi A-lùn ê soaⁿ-kok kàu Hek-bûn soaⁿ , 9 (Chit ê Hek-bûn ,  Se-tùn lâng chheng i chòe Se-liân ;  A-mô͘-lī lâng chheng i chòe Sī-nî-jíⁿ , )10 Lán chhiúⁿ pîⁿ-iûⁿ ta̍k ê siâⁿ ,  Ki-lia̍t choân-tōe ,  Pa-san choân-tōe ,  ti̍t-kàu Sat-ka kap Í-tek-lâi ,  lóng sī Pa-san ông Go̍k kok-lāi ê siâⁿ , 11 (Lī-hoa̍t-im lâng só͘ lâu ê ,  chí-ū chhun Pa-san ông Go̍k ;  khòaⁿ ah ,  i ê bîn-chhn̂g sī thih ê bîn-chhn̂g ,  tn̂g káu-tiú ,  khoah sì-tiú ,  lóng sī ēng lâng ê tiú chòe-pān ;  hiān-kim kiám-m̄-sī tī A-bûn lâng ê la̍h-pa mah?)12 Hit-sî lán tit-tio̍h chit ê tōe ;  tùi A-lùn soaⁿ-kok piⁿ ê A-lô-jíⁿ khí ,  í-ki̍p Ki-lia̍t soaⁿ-tōe ê chi̍t-pòaⁿ ,  kap kî-tiong ê siâⁿ ,  góa lóng hō͘ Liû-piān lâng kap Ka-tek lâng ; 13 Ki-lia̍t kî-û ê tōe ,  kap Pa-san choân-tōe ,  Go̍k ê kok ,  góa hō͘ Má-ná-se ê pòaⁿ-chi-phài ;  A-jíⁿ-ko-pek choân-tōe ,  Pa-san choân-tōe ,  che kiò-chòe Lī-hoa̍t-im lâng ê tōe , 14 Má-ná-se ê kiáⁿ Gâi-jíⁿ chiàm A-jíⁿ-ko-pek choân-kéng ,  ti̍t-kàu Ki-su̍t lâng kap Má-ka lâng ê kau-kài ;  chiū chiàu ka-kī ê miâ chheng Pa-san tōe chòe Hap-úi-te̍k-gâi-jíⁿ ,  kàu kin-á-ji̍t , 15 Góa koh chiong Ki-lia̍t hō͘ Má-kiat , 16 Tùi Ki-lia̍t kàu A-lùn ê soaⁿ-kok ,  ēng soaⁿ-kok chòe kài ,  ti̍t-kàu A-bûn lâng kau-kài ê Ngá-phok hô ,  góa chiong che hō͘ Liû-piān lâng ,  kap Ka-tek lâng ; 17 koh chiong A-la̍h-pa ,  kap óa-kūn Iok-tàn hô ê tōe ,  tùi Ki-nî-lia̍t ti̍t-kàu A-la̍h-pa ê hái ,  chiū-sī Iâm-hái ,  í-ki̍p Pí-su-ka soaⁿ-kha tang-piⁿ ê tōe ,  lóng hō͘ in , 18 Hit-sî góa hoan-hù lín kóng ,  Iâ-hô-hoa lín ê Siōng-tè í-keng chiong chit ê tōe hō͘ lín chòe-gia̍p ,  lín tiong-kan ōe kau-chiàn-ê ,  lóng tio̍h tòa kun-khì ,  tī lín ê hiaⁿ-tī Í-sek-lia̍t lâng ê bīn-chêng kè-khì , 19 Chóng-sī lín ê bó͘ ,  lín ê gín-ná ,  lín ê cheng-siⁿ ,  (góa chai lín ê cheng-siⁿ chin chōe , ) thang tiàm tī góa só͘ hō͘ lín ta̍k ê siâⁿ , 20 kàu Iâ-hô-hoa siúⁿ-sù pêng-an hō͘ lín ê hiaⁿ-tī ,  chhin-chhiūⁿ í-keng siúⁿ-sù lín chi̍t-iūⁿ ,  koh in iā tit-tio̍h Iâ-hô-hoa lín ê Siōng-tè ,  ēng Iok-tàn hit pêng ê tōe siúⁿ-sù in ,  jiân-āu lín ta̍k-lâng thang tò-lâi góa siúⁿ-sù lín chòe-gia̍p ê tōe , 21 Hit-sî góa hoan-hù Iok-su-a kóng ,  Lí chhin-ba̍k khòaⁿ-kìⁿ Iâ-hô-hoa lí ê Siōng-tè tùi chit nn̄g ê ông só͘ kiâⁿ it-chhè ê sū ,  Iâ-hô-hoa iā beh tùi lín só͘ beh kè-khì ê ta̍k-kok án-ni kiâⁿ , 22 Lín bo̍h-tit kiaⁿ in ;  in-ūi thòe lín kau-chiàn ê ,  sī Iâ-hô-hoa lín ê Siōng-tè , 23 Hit-sî góa khún-kiû Iâ-hô-hoa kóng , 24 Chú Iâ-hô-hoa ah ,  Lí í-keng khí-thâu hián-chhut Lí ê tōa ui-giâm ,  kap Lí ê tōa khùi-la̍t tī Lí ê lô͘-po̍k ,  in-ūi tī thiⁿ-ni̍h ,  tī tōe-ni̍h ,  iáu-ū sím-mi̍h siōng-tè ōe kiâⁿ chhin-chhiūⁿ Lí só͘ kiâⁿ-ê ,  koh chhin-chhiūⁿ Lí ê tōa koân-lêng ah?25 Kiû Lí iông-ún góa kè-khì ,  khòaⁿ Iok-tàn hô hit-pêng súi ê tōe ,  hit-ê súi ê soaⁿ-tōe ,  kap Lī-pa-lùn , 26 Chóng-sī Iâ-hô-hoa ,  in-ūi lín ê iân-kò͘ ,  siū-khì góa ,  m̄ thiaⁿ góa ;  Iâ-hô-hoa tùi góa kóng ,  Án-ni lí kàu-gia̍h lah ,  lí bo̍h-tit koh tùi Góa thê-khí chit ê sū , 27 Lí tio̍h chiūⁿ Pí-su-ka ê soaⁿ-téng ,  kia̍h-ba̍k ǹg-sai ,  ǹg-pak ,  ǹg-lâm ,  ǹg-tang ,  chhin-ba̍k khòaⁿ ;  in-ūi lí koat-toàn bōe-ōe kè chit ê Iok-tàn hô , 28 Chóng-sī lí tio̍h hoan-hù Iok-su-a ,  hō͘ i chòng-táⁿ kian-kò͘ ;  in-ūi i beh tī chit ê peh-sìⁿ ê bīn-chêng kè-khì ,  hō͘ in sêng-chiap lí só͘ beh khòaⁿ-kìⁿ ê tōe , 29 Tùi án-ni lán tiàm tī Pek-pí-jíⁿ tùi-bīn ê soaⁿ-kok-tiong , 
