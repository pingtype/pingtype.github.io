1 Lí í-keng kàu Iâ-hô-hoa lí ê Siōng-tè só͘ siúⁿ-sù lí chòe-gia̍p ê tōe ,  sêng-chiap lâi khiā-khí i , 2 chiū tio̍h tùi Iâ-hô-hoa lí ê Siōng-tè siúⁿ-sù lí ê tōe ,  chiong só͘ siu ta̍k-hāng khí-thâu-se̍k ê thó͘-sán ,  the̍h tām-po̍h ,  hē tī kheng-ni̍h ,  khì Iâ-hô-hoa lí Siōng-tè só͘ beh kéng an-tì I ê miâ ê só͘-chāi ; 3 tio̍h khì kìⁿ tng-sî chòe chè-si-ê ,  kā i kóng ,  Góa kin-á-ji̍t tùi Iâ-hô-hoa lí ê Siōng-tè kóng-bêng góa í-keng kàu Iâ-hô-hoa tùi lán ê lia̍t-chó͘ chiù-chōa siúⁿ-sù lán ê tōe , 4 Chè-si chiū tùi lí ê chhiú chih hit-kheng ,  lâi hē tī Iâ-hô-hoa lí Siōng-tè ê tôaⁿ-chêng , 5 Lí tio̍h tī Iâ-hô-hoa lí Siōng-tè ê bīn-chêng kóng ,  góa ê chó͘ sī chi̍t-ê teh-beh sí ê A-lân lâng ,  lo̍h-khì Ai-ki̍p kià-kha tī-hia ,  lâng-gia̍h chió-chió ;  tī-hia chiâⁿ-chòe chi̍t-kok tōa koh kiông ,  lâng-gia̍h koh chōe , 6 Ai-ki̍p lâng pháiⁿ khoán-thāi goán ,  khó͘-chhó͘ goán ,  ēng khó͘-kang kah goán chòe ; 7 tùi hit-tia̍p goán ai-kiû Iâ-hô-hoa goán lia̍t-chó͘ ê Siōng-tè ,  Iâ-hô-hoa thiaⁿ goán ê siaⁿ ,  khòaⁿ-kìⁿ goán ê khó͘-chhó͘ ,  goán ê tio̍h-bôa ,  goán ê ap-pek ; 8 Iâ-hô-hoa chiū ēng tōa koân-lêng ê chhiú ,  kap chhun-chhut ê chhiú-kut ,  kap tōa thang kiaⁿ ê sū ,  kap sîn-jiah ,  kî-sū ,  chhōa goán chhut Ai-ki̍p , 9 koh chhōa goán kàu chit só͘-chāi ,  ēng chit ê tōe siúⁿ-sù goán ,  chiū-sī lâu lin kap bi̍t ê tōe , 10 Khòaⁿ ah ,  chit ê tōe khí-thâu-se̍k ê ,  Iâ-hô-hoa ah ,  Lí só͘ siúⁿ-sù góa ê ,  góa taⁿ í-keng tòa-lâi ,  Āu-lâi lí tio̍h chiong i hē tī Iâ-hô-hoa lí Siōng-tè ê bīn-chêng ,  tī Iâ-hô-hoa lí Siōng-tè ê bīn-chêng kèng-pài I , 11 Lí kap Lī-bī lâng ,  í-ki̍p lín tiong-kan ê chhut-gōa lâng ,  tio̍h in-ūi Iâ-hô-hoa lí Siōng-tè só͘ siúⁿ-sù lí kap lí ê ke-koàn it-chhè ê hok-hūn lâi hoaⁿ-hí , 12 Ta̍k-pái kàu tē-saⁿ nî ,  chiū-sī cha̍p-hūn thiu chi̍t-hūn ê nî ,  lí thiu it-chhè ê thó͘-sán cha̍p-hūn ê chi̍t-hūn ,  pun hō͘ Lī-bī lâng ,  kap chhut-gōa lâng ,  kap ko͘-jî kóaⁿ-hū ,  hō͘ in tī lí ê siâⁿ-mn̂g ,  thang tit-tio̍h chia̍h-pá , 13 Lí koh tio̍h tùi Iâ-hô-hoa lí Siōng-tè ê bīn-chêng kóng ,  Góa í-keng tùi góa ê ke the̍h-chhut sèng-mi̍h ,  sòa hō͘ Lī-bī lâng kap chhut-gōa lâng ,  kap ko͘-jî kóaⁿ-hū ,  sī chiàu lí só͘ bēng-lēng góa it-chhè ê kài-bēng ;  Lí ê kài-bēng góa lóng bô hoān-tio̍h ,  iā bô bōe-kì-tit ; 14 ku-song ê sî ,  góa bē-bat chia̍h i ,  bô chheng-khì ê sî ,  góa bē-bat the̍h-khí-lâi ,  iā bô ēng i chòe sí-lâng ê lō͘-ēng ;  góa thiaⁿ-thàn Iâ-hô-hoa góa Siōng-tè ê ōe ,  lóng chiàu Lí it-chhè só͘ bēng-lēng góa ê lâi kiâⁿ , 15 Kiû Lí tùi thiⁿ-ni̍h ,  tùi Lí khiā-khí ê sèng-só͘ ,  àⁿ-lo̍h khòaⁿ ,  sù-hok Lí ê peh-sìⁿ Í-sek-lia̍t ,  kap Lí só͘ siúⁿ-sù goán ê tōe ,  chiàu Lí só͘ tùi goán ê lia̍t-chó͘ chiù-chōa ê ,  chiū-sī lâu lin kap bi̍t ê tōe , 16 Kin-á-ji̍t Iâ-hô-hoa lí ê Siōng-tè bēng-lēng lí kiâⁿ chiah ê lu̍t-lē hoat-tō͘ ;  só͘-í lí tio̍h chīn-sim chīn-sèng chip-siú lâi kiâⁿ i ; 17 kin-á-ji̍t lí sêng-jīn Iâ-hô-hoa chòe lí ê Siōng-tè ,  ún beh kiâⁿ I ê tō-lō͘ ,  siú I ê lu̍t-lē ,  kài-bēng ,  hoat-tō͘ ,  thiaⁿ-thàn I ê ōe , 18 Iâ-hô-hoa kin-á-ji̍t iā sêng-jīn lí chòe I ka-kī te̍k-pia̍t ê peh-sìⁿ ,  chiàu I só͘ èng-ún lí ê ,  hō͘ lí siú I it-chhè ê kài-bēng ; 19 koh hō͘ lí tùi tī êng-kng ,  miâ-siaⁿ ,  chun-kùi ,  pôaⁿ-kè I só͘ chhòng-chō bān-kok ê peh-sìⁿ ;  hō͘ lí kui tī Iâ-hô-hoa lí ê Siōng-tè ,  chòe sèng-kiat ê peh-sìⁿ ,  chiàu I só͘ kóng ê , 
