1 Khó͘ bōe tit-tio̍h lí chòe góa ê hiaⁿ-tī ,  Bat suh góa lāu-bú ê ni ê ;  Chiū góa nā tī gōa-bīn tú-tio̍h lí ,  chiū kap lí chim-chhùi ,  Iā bô lâng ōe khòaⁿ-khin góa , 2 Góa beh ín-chhōa lí ,  chhōa lí ji̍p góa lāu-bú ê ke ,  I beh kà-sī góa ;  Góa beh hō͘ lí lim tiau-hô ê chiú ,  kap sia̍h-liû ê chiap , 3 I ê tò-chhiú ōe phô͘ góa ê thâu-khak ,  I ê chiàⁿ-chhiú beh phō góa , 4 Iâ-lō͘-sat-léng ê chèng cha-bó͘-gín-ná ah ,  Góa chhiat-chhiat hoan-hù lín ,  Bo̍h-tit phah-chhíⁿ i ,  bo̍h-tit kiáu-jiáu góa só͘-thiàⁿ-ê ,  Thèng-hāu i ka-kī chêng-goān , 5 Hit-ê khò tī i só͘ loân-ài-ê ,  tùi khòng-iá chiūⁿ-lâi-ê ,  Che sī chī-chūi? Góa tī pîn-kó chhiū-ē kiò-chhíⁿ lí ,  Lí ê lāu-bú tī-hia keng-kè thòng-khó͘ ,  Tī-hia keng-kè thòng-khó͘ siⁿ lí , 6 Kiû lí chiong góa hē tī lí ê sim ,  chhin-chhiūⁿ ìn ,  hē tī lí ê chhiú-kut chhin-chhiūⁿ ìn ;  In-ūi ài-chêng ū tōa-la̍t chhin-chhiūⁿ sí ,  Tò͘-khī chân-jím chhin-chhiūⁿ im-hú ;  Só͘ hoat-chhut ê jia̍t-iām chhin-chhiūⁿ hé-iām ;  Sī ke̍k béng-lia̍t ê iām-hé , 7 Chōe-chōe chúi bōe-ōe bia̍t ài-chêng ,  Tōa-chúi iā bōe-ōe im-ba̍t i ;  Nā ū lâng beh ēng ke-lāi choân-gia̍p ōaⁿ ài-chêng ,  Tek-khak hō͘ lâng biáu-sī , 8 Goán ū chi̍t ê sòe-hàn sió-bē ,  iáu-bē tióng-sêng ,  Lâng lâi kóng chhin-chiâⁿ ê ji̍t ,  Goán tio̍h kā goán ê sió-bē cháiⁿ-iūⁿ siat-hoat?9 I nā sī chhiûⁿ ,  goán beh tī i ê téng-bīn khí gûn-thah ,  I nā sī mn̂g ,  goán beh ēng pek-hiuⁿ-chhâ pán ûi i , 10 Góa sī chhiûⁿ ,  góa ê lin chhin-chhiūⁿ lâu-koh ;  Hit-sî góa tī i ê ba̍k-chiu-tiong chhin-chhiūⁿ tit-tio̍h pêng-an ê lâng , 11 Só͘-lô-bûn tī Pa-le̍k-hap-bûn ū chi̍t khu phû-tô-hn̂g ;  I chiong chit ê phû-tô-hn̂g cho͘-hō͘ kò͘-siú ê lâng ;  In ta̍k-lâng ūi-tio̍h in ê ké-chí tio̍h la̍p chi̍t-chheng gûn , 12 Góa ê phû-tô-hn̂g ,  góa ka-kī-ê ,  sī tī góa ê bīn-chêng ;  Só͘-lô-bûn ah ,  hit chi̍t-chheng kui hō͘ lí ,  Nn̄g-pah kui hō͘ kò͘-siú ké-chí ê lâng , 13 Lí tiàm tī hn̂g-tiong ê ,  tâng-phōaⁿ lóng ài thiaⁿ lí ê siaⁿ ,  Kiû lí hō͘ góa iā tit-tio̍h thiaⁿ-kìⁿ , 14 Góa só͘ loân-ài-ê ah ,  lí tio̍h kín-kín lâi ,  Chhin-chhiūⁿ lêng-iông á-sī lo̍k-á tī phang-chháu ê soaⁿ , 
