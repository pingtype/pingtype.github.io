1 Góa ê sió-bē ,  góa ê sin-niû ah ,  góa ji̍p góa ê hn̂g-lāi ,  Bán góa ê bu̍t-io̍h kap góa ê hiuⁿ-liāu ,  Chia̍h góa ê bi̍t-pô͘ kap góa ê bi̍t ;  Lim góa ê chiú kap góa ê ni ;  Góa chiah ê pêng-iú ,  tio̍h lâi chia̍h ;  Góa só͘ loân-ài-ê ,  lâi lim ,  koh lim chōe-chōe , 2 Góa khùn ,  góa ê sim iáu cheng-sîn ;  Che sī góa loân-ài-ê ê siaⁿ ,  i phah-mn̂g ,  kóng ,  Góa ê sió-bē ,  góa só͘ thiàⁿ-ê ,  góa ê kap ,  Góa ê sûn-choân-ê ,  kiû lí kā góa khui-mn̂g ;  In-ūi góa ê thâu-khak lō͘-chúi móa-móa ;  Góa ê thâu-mn̂g hō͘ mî--sî ê lō͘-chúi tih-tâm , 3 Góa í-keng thǹg góa ê saⁿ ,  beh cháiⁿ-iūⁿ koh chhēng? Góa í-keng sóe góa ê kha ,  cháiⁿ-iūⁿ thang koh phah lâ-sâm ah?4 Góa só͘ loân-ài--ê ,  tùi mn̂g-khang chhun-chhiú ji̍p--lâi ;  Góa ê sim-tn̂g ūi-tio̍h i lâi kek-tōng , 5 Góa khí-lâi ,  beh kā góa só͘ loân-ài-ê khui-mn̂g ;  Góa ê nn̄g ki chhiú ê bu̍t-io̍h tih--lo̍h-khì ,  Góa ê chńg-thâu-á ū bu̍t-io̍h-chiap tih tī mn̂g-chhòaⁿ pìⁿ , 6 Góa kā góa só͘ loân-ài-ê khui-mn̂g ;  Chóng-sī góa só͘ loân-ài-ê í-keng oa̍t-tńg-sin khì lah ;  Góa ūi-tio̍h i ê ōe ,  sîn put-hū-thé ;  Góa chhē i iā chhē-bōe-tio̍h ;  góa kiò i ,  i iā bô ìn , 7 Siâⁿ-lāi sûn-cha ê lâng tú-tio̍h góa ,  Phah góa ,  siong góa ;  Kò͘ siâⁿ-chhiûⁿ ê lâng chhiúⁿ góa moa seng-khu ê kun , 8 Iâ-lō͘-sat-léng ê chèng cha-bó͘-gín-ná ah ,  Góa chhiat-chhiat hoan-hù lí ,  nā tú-tio̍h góa só͘ loân-ài-ê ,  tio̍h kā i kóng ,  Góa in-ūi ài-chêng tì-pīⁿ , 9 Lí chit ê lú-kài-tiong tē-it súi-ê ah ,  Lí só͘ loân-ài-ê ,  pí pa̍t-ê só͘ loân-ài-ê ū sím-mi̍h khah-iâⁿ? Lí só͘ loân-ài-ê ,  pí pa̍t-ê só͘ loân-ài-ê ū sím-mi̍h khah-iâⁿ ,  Lí chiah án-ni chhiat-chhiat hoan-hù goán?10 Góa só͘ loân-ài-ê ,  sī pe̍h koh âng ,  Sī bān-lâng-tiong ê tē-it-ê , 11 I ê thâu-khak chhin-chhiūⁿ siōng-hó ê kim ,  I ê thâu-mn̂g sûi--lo̍h-lâi ,  o͘ chhin-chhiūⁿ o͘-a , 12 I ê ba̍k-chiu chhin-chhiūⁿ khoe-piⁿ ê kap ,  Ēng ni sóe i ,  an-tì ha̍p-sek , 13 I ê chhùi-phóe chhin-chhiūⁿ phang-hoe kui-pâi ,  chhin-chhiūⁿ phang-chháu ê tâi ,  I ê chhùi-tûn chhin-chhiūⁿ pek-ha̍p-hoe ,  koh tih-lo̍h bu̍t-io̍h-chiap , 14 I ê nn̄g-chhiú chhin-chhiūⁿ kim-khoân siuⁿ n̂g-ge̍k ;  I ê seng-khu chhin-chhiūⁿ tiau-khek ê chhiūⁿ-gê ,  chiu-ûi siuⁿ lâm-pó-chio̍h , 15 I ê kha-thúi chhin-chhiūⁿ sia̍h-chio̍h ,  an tī hó-kim ê chō ;  I ê khoán-sit chhin-chhiūⁿ Lī-pa-lùn ,  Koh chin-súi chhin-chhiūⁿ pek-hiuⁿ-chhiū , 16 I ê ōe ke̍k-kî tiⁿ ,  i oân-choân thang thiàⁿ ;  Iâ-lō͘-sat-léng ê chèng cha-bó͘-gín-ná ah ,  Che sī góa só͘ loân-ài-ê ,  che sī góa ê pêng-iú , 
