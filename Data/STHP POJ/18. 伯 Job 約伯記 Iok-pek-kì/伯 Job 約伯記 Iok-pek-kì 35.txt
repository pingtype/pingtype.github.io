1 Í-lī-hō͘ koh ìn kóng , 2 Lí lia̍h chit-ê chòe ū ha̍p-lí ,  Lí kóng ,  Góa ê gī iâⁿ-kè Siōng-tè ê gī ah , 3 Lí kéng-jiân kóng ,  Che ū sím-mi̍h lī-ek lí? Iū-koh ,  Góa ū sím-mi̍h lī-ek khah-iâⁿ góa bat khì hoān-chōe?4 Góa beh ìn lí ,  Í-ki̍p óa-lí ê tâng-phōaⁿ , 5 Lí tio̍h kia̍h-ba̍k khòaⁿ thiⁿ ,  Khòaⁿ hit ê kiong-chhong ,  sī pí lí khah-koâiⁿ , 6 Lí nā hoān-chōe ,  ōe hāi-tio̍h I sím-mi̍h? Lí ê kè-sit nā ke-thiⁿ ,  ōe gāi-tio̍h I sím-mi̍h ah?7 Lí nā kiâⁿ-gī ,  ū sím-mi̍h hō͘ I ah? Á-sī I tùi lí ê chhiú ū tit-tio̍h sím-mi̍h ah?8 Lí ê pháiⁿ koan-hē lí tâng-lūi ê lâng ,  Lí ê gī iā koan-hē sè-kan lâng , 9 Lâng in-ūi siū chōe-chōe pō-gio̍k chiū âu-kiò ,  In-ūi siū kiông ê lâng ê ap-chè ,  chiū háu-kiù , 10 Chóng-sī bô lâng kóng ,  Chhòng-chō góa ê Siōng-tè tī toh-lo̍h? I sī hō͘ lâng mî--sî chhiùⁿ-koa--ê , 11 I sī kà-sī lán iâⁿ-kè tōe-chiūⁿ ê cháu-siù ,  Hō͘ lán ū tì-hūi ,  iâⁿ-kè tī khong-tiong ê pe-chiáu ê , 12 In tī-hia âu-kiò ,  chóng-sī bô ū ìn-tap ê ,  In-ūi pháiⁿ-lâng kiau-ngō͘ ê iân-kò͘ , 13 Hu-kè-ê ,  Siōng-tè bô beh thiaⁿ ,  Choân-lêng--ê iā m̄ khòaⁿ-kò͘ i , 14 Hô-hòng lí kóng ,  lí bô khòaⁿ-kìⁿ I ;  Chit ê àn-kiāⁿ tī I ê bīn-chêng ,  lí tio̍h chhiáⁿ thèng-hāu I ah!15 Chóng-sī taⁿ in-ūi I bô siū-khì lâi chek-hoa̍t ,  Iā bô put-chí chù-ì bú-bān ; 16 Só͘-í Iok-pek khui-chhùi lóng hu-ké ,  Kóng chōe-chōe bû-ti ê ōe , 
