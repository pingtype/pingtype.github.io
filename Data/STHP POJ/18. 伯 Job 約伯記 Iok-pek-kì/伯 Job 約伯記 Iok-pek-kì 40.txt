1 Iâ-hô-hoa koh ìn Iok-pek kóng , 2 Hò͘ⁿ-piān-ê ,  kiám thang kap Choân-lêng--ê piān-lūn mah? Piān-pok Siōng-tè ê ,  taⁿ tio̍h ìn i , 3 Iok-pek chiū ìn Iâ-hô-hoa kóng , 4 Khòaⁿ ah ,  góa sī bî-sòe ,  góa beh ēng sím-mi̍h ìn-tap Lí? Góa ēng chhiú ng góa ê chhùi , 5 Góa í-keng kóng chi̍t-pái ,  taⁿ bô beh ìn ;  Kóng nn̄g-pái ,  iā bô koh kóng , 6 Iâ-hô-hoa chiū tùi tōa-hong ê tiong-kan ìn Iok-pek kóng , 7 Lí tio̍h hâ-io chhin-chhiūⁿ tāi-tiōng-hu ,  Góa mn̄g lí ,  lí tio̍h ìn Góa , 8 Lí beh hòe-bô Góa ê kong-pêng mah? Lí beh gí-tiāⁿ Góa ū chōe ,  lâi hián-bêng ka-kī chòe-gī mah?9 Lí ū chhin-chhiūⁿ Siōng-tè hit-hō ê chhiú-kut mah? Lí ōe chhut-siaⁿ khí-lûi ,  chhin-chhiūⁿ I mah?10 Taⁿ lí thang ēng chun-kùi ui-giâm chòe chng-thāⁿ ,  Ēng êng-kng bí-biāu chòe i-ho̍k , 11 Tio̍h piàⁿ-chhut lí móa-móa ê siū-khì ;  Khòaⁿ it-chhè kiau-ngō͘ ê lâng ,  hō͘ i kàng-kē , 12 Khòaⁿ it-chhè kiau-ngō͘ ê lâng ,  ah-chhi̍h hō͘ i kē ,  Ta̍h pháiⁿ-lâng tī in só͘ khiā ê tōe , 13 Kā in chòe chi̍t-ē khǹg tī thô͘-hún ;  Pau-ba̍t in ê bīn tī o͘-àm ba̍t ê só͘-chāi , 14 Án-ni Góa chiū sêng-jīn lí ;  Chin-chiàⁿ lí ê chiàⁿ-chhiú ōe kiù lí , 15 Taⁿ lí khòaⁿ hô-bé ,  Góa chō lí ,  iā chō i ;  I chia̍h-chháu chhin-chhiūⁿ gû , 16 Khòaⁿ ah ,  i ê khùi-la̍t chāi-tī i ê io ,  I ê lêng-le̍k tī i pak-tó͘ ê ki-bah , 17 I iô-bé chhin-chhiūⁿ pek-hiuⁿ-chhiū ;  I tōa-thúi ê kun saⁿ liân-lo̍k ; 18 I ê kut-thâu chhin-chhiūⁿ tâng-kńg ,  I ê chi-thé chhin-chhiūⁿ thih-tiâu , 19 I sī Siōng-tè chiah ê kang ê tē-it ;  Chhòng-chō i--ê ōe ēng to chhin-kūn i , 20 Chiah ê soaⁿ si̍t-chāi kā i chhut chia̍h-mi̍h ,  Chhân-iá ê pah-siù iā thit-thô tī-hia , 21 I tó tī liân-hoe-hio̍h kha ,  Khùn tī kui-phō lô͘-tek ê ìm-ńg-ē ,  kap chúi-khut-lāi , 22 Liân-hoe-hio̍h ê ìm-ńg jia-khàm i ;  Khoe-piⁿ ê liú-chhiū ûi-se̍h i , 23 Khòaⁿ ah ,  chiū nā hô-chúi hoàn-lām ,  i iā bô kiaⁿ ;  Iok-tàn hô tiòng kàu i ê chhùi ,  i iā an-jiân , 24 Chī-chūi ōe tī i ba̍k-chiu kim-kim ê sî lia̍h-tio̍h i ,  Á-sī ēng oa̍h-khàu kǹg i ê phīⁿ ah?
