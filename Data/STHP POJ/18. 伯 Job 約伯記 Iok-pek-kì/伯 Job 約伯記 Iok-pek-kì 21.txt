1 Iok-pek ìn kóng , 2 Lín tio̍h tì-ì thiaⁿ góa ê ōe ,  Ēng chit-ê chòe lín ê an-ùi , 3 Chhiáⁿ khoan-iông góa ,  góa beh koh kóng ,  Góa kóng-liáu ,  kù-chāi lí ki-chhì , 4 Lūn-kàu góa ,  góa kiám-sī tùi lâng ai-oàn? Góa ê sim-sîn cháiⁿ-iūⁿ bô tio̍h-kip ah?5 Lín tio̍h khòaⁿ góa lâi gông-ngia̍h ,  Ēng chhiú ng-chhùi , 6 Góa nā siūⁿ-tio̍h ,  chiū kiaⁿ ,  Thong seng-khu ngia̍uh-ngia̍uh-chhoah , 7 Pháiⁿ-lâng siáⁿ-sū oa̍h-teh ,  chia̍h tn̂g hè-siū ,  Sè-le̍k kiông-sēng ah?8 In khòaⁿ-kìⁿ kiáⁿ-sun ,  kap in pîⁿ-pîⁿ sêng-li̍p ;  In ê hō͘-è tī in ê ba̍k-chiu-chêng iā sī án-ni , 9 In ê ke-koàn an-jiân bô kiaⁿ ;  Siōng-tè ê koáiⁿ iā bô phah in , 10 In ê gû-káng siⁿ-thòaⁿ bô tn̄g ,  In ê gû-bú siⁿ-kiáⁿ ,  iā bô tūi-thai , 11 In chhe gín-ná chhut-khì ,  chhin-chhiūⁿ iûⁿ-kûn ,  In ê kiáⁿ-jî sì-kòe tiô-thiàu , 12 In tè lin-long-kó͘ kap khîm lâi chhiùⁿ-koa ,  Koh in-ūi phín-siau ê siaⁿ lâi hoaⁿ-hí , 13 In tō͘ kè ji̍t ,  sū-sū heng-thong ;  ba̍k-nih-kú lo̍h im-kan , 14 In tùi Siōng-tè kóng ,  Tio̍h lī-khui goán ,  Goán m̄ ài bat Lí ê lō͘ , 15 Choân-lêng-ê sī chī-chūi ,  hō͘ goán tio̍h ho̍k-sāi I ah? Goán kî-kiû I ,  ū sím-mi̍h lī-ek ah?16 Khòaⁿ ah ,  in ê hok-khì m̄-sī tī in ê chhiú ;  Goān pháiⁿ-lâng ê kè-bô͘ lī-khui góa hn̄g-hn̄g , 17 Pháiⁿ-lâng ê teng beh hoa ,  chai-ē kàu tī in ;  Siōng-tè ê siū-khì hō͘ in tú-tio̍h kan-khó͘ ,  ū jōa-chōe pái ah?18 In chhin-chhiūⁿ hong-chêng ê chháu-á-iù ,  Chhin-chhiūⁿ kông-hong chhe--khì ê chho͘-khng ū jōa-chōe pái ah?19 Lín kóng ,  Siōng-tè chiong i ê chōe-ok kā i ê kiáⁿ chek-chū teh ;  Góa kóng ,  M̄-ta̍t-tio̍h pò-èng i pún-sin hō͘ i ka-kī chai ; 20 Hō͘ i chhin-ba̍k khòaⁿ-kìⁿ ka-kī pāi-hoāi ,  Pún-sin lim Choân-lêng-ê ê siū-khì , 21 I ê nî-ge̍h pòaⁿ-tiong-tn̂g choa̍t-tn̄g ,  Kè-sì-liáu ,  i tī i ê ke ū sím-mi̍h khoài-lo̍k ah?22 Siōng-tè sím-phòaⁿ hiah-ê tī koâiⁿ-ūi ê ,  Chī-chūi ōe chiong tì-sek kà-sī I ah?23 Ū lâng kàu-sí khùi-la̍t chiâu-pī ,  Móa-móa tit-tio̍h pêng-chēng an-jiân , 24 I ê heng-ha̍h chin pûi ,  I ê kut-chhé lūn-te̍k , 25 Ū-lâng kàu-sí ,  sim thòng-khó͘ ,  Lóng bē-bat chhì-tio̍h hok-khì , 26 In lóng chi̍t-iūⁿ tó tī thô͘--nih ,  Hō͘ thâng khàm-ba̍t , 27 Khòaⁿ ah ,  góa chai lín ê ì-sù ,  Kap lín oan-óng góa ê kè-bô͘ , 28 In-ūi lín kóng ,  Pà-ông ê chhù tī toh-lo̍h? Pháiⁿ-lâng pêng-sî khiā-khí ê chhù tī toh-lo̍h?29 Lín bô mn̄g kè-lō͘ ê lâng mah? Kiám bōe jīn-tit in ê chèng-kù mah?30 Chiū-sī pháiⁿ-lâng tī chai-ē ê ji̍t tit-tio̍h lâu-teh ,  Tī siū-khì ê ji̍t tit-tio̍h thoat-lī , 31 I só͘-kiâⁿ-ê ,  chī-chūi tng-bīn kóng i? I só͘-chòe-ê ,  chī-chūi pò-èng i?32 Chóng-sī i ōe hō͘ lâng kng kàu thióng-soaⁿ ,  Koh ū kò͘-siú--ê tī i ê bōng , 33 Soaⁿ-kok ê thô͘-oân i lia̍h-chòe tiⁿ ;  Beh ū chèng-lâng tè tī i ê āu-bīn ,  Chhin-chhiūⁿ tī i tāi-seng--ê bōe-sǹg-tit , 34 Lín só͘ ìn-tap ê ōe khêng-chin lóng sī ké ,  Lín cháiⁿ-iūⁿ khang-khang an-ùi góa ah?
