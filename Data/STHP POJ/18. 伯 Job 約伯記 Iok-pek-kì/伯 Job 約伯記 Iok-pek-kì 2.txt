1 Koh ū chi̍t-ji̍t ,  Siōng-tè hiah ê kiáⁿ lâi ,  ka-kī khiā tī Iâ-hô-hoa ê bīn-chêng ,  Sat-tàn iā lâi tī in tiong-kan ,  ka-kī khiā tī Iâ-hô-hoa ê bīn-chêng , 2 Iâ-hô-hoa tùi Sat-tàn kóng ,  Lí tùi toh-lo̍h lâi? Sat-tàn ìn Iâ-hô-hoa kóng ,  Góa tī tōe-chiūⁿ kiâⁿ-lâi kiâⁿ-khì ,  piàn-kiâⁿ tī-hia ,  tùi-hia lâi , 3 Iâ-hô-hoa tùi Sat-tàn kóng ,  Lí ū liû-sim tī Góa ê lô͘-po̍k Iok-pek mah? In-ūi tōe-chiūⁿ bô lâng chhin-chhiūⁿ i oân-choân koh chèng-ti̍t ,  kèng-ùi Siōng-tè ,  lī-khui chiah ê pháiⁿ ;  lí sui-jiân kek Góa kong-kek i ,  bô in-toaⁿ húi-hoāi i ,  i iû-goân chip-siú i ê sûn-choân , 4 Sat-tàn ìn Iâ-hô-hoa kóng ,  Ēng phê ōaⁿ phê ,  lâng ūi-tio̍h i ê sìⁿ-miā goān liáu i it-chhè só͘-ū ê , 5 Chóng-sī Lí chhun Lí ê chhiú kha̍p-tio̍h i ê kut kap i ê bah ,  chiū i beh tng-bīn khì-choa̍t Lí , 6 Iâ-hô-hoa tùi Sat-tàn kóng ,  Khòaⁿ ah ,  i tī lí ê chhiú-thâu ,  to̍k-to̍k tio̍h lâu i ê sìⁿ-miā , 7 Sat-tàn chiū tùi Iâ-hô-hoa ê bīn-chêng chhut-khì ,  phah Iok-pek ,  hō͘ i tùi kha-tóe kàu thâu-khak-téng siⁿ to̍k-chhng , 8 I chiū ēng hāu-phiaⁿ-phè lâi pê seng-khu ,  chē tī hé-hu tiong , 9 I ê bó͘ chiū tùi i kóng ,  Lí iáu-kú chip-siú lí ê sûn-choân mah? Tio̍h khì-choa̍t Siōng-tè lâi sí , 10 Nā-sī Iok-pek tùi i kóng ,  Lí kóng-ōe sī chhin-chhiūⁿ hiah ê gōng ê hū-jîn-lâng só͘ teh kóng ê ,  Cháiⁿ-iūⁿ--nih? Lán tùi Siōng-tè siū hok-khì ,  kiám bô tùi I siū chai-ē mah? Tī che it-chhè ê sū ,  Iok-pek pēng-bô tùi i ê chhùi lâi hoān-chōe , 11 Hit-sî Iok-pek saⁿ ê pêng-iú thiaⁿ-kìⁿ i tú-tio̍h it-chhè ê khó͘-lān ,  ta̍k-ê tùi in ê só͘-chāi lâi ;  chiū-sī Thê-bān lâng Í-lī-hoat ,  Su-a lâng Pí-le̍k-ta̍t ,  Ná-má lâng Só-hoat ;  in siong-iok saⁿ-kap lâi pi-siong ,  an-ùi i , 12 In hn̄g-hn̄g kia̍h-ba̍k khòaⁿ ,  bōe jīn-tit i ,  chiū tōa-siaⁿ thî-khàu ;  ta̍k lâng thiah-li̍h gōa-saⁿ ,  ǹg thiⁿ iā thô͘-hún tī ka-kī ê thâu-khak , 13 In chiū kap i chē tī thô͘-kha chhit-ji̍t chhit-mî ,  bô kap i kóng chi̍t-kù ,  in-ūi in khòaⁿ-kìⁿ i ê thòng-khó͘ chin tōa , 
