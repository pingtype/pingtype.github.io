1 Iok-pek ìn i kóng , 2 Lín chin-chiàⁿ sī peh-sìⁿ ah ,  Lín sí ,  tì-hūi iā kap lín sí , 3 Góa iā ū sim-su ,  chhin-chhiūⁿ lín chi̍t-iūⁿ ;  Góa bô khah-su lín ;  Chiah ê tāi-chì sím-mi̍h lâng m̄-chai?4 Góa sī kiû-kiò Siōng-tè ,  tit-tio̍h I thiaⁿ ê lâng ,  Iáu-kú hō͘ tâng-phōaⁿ ki-chhì ;  Kong-gī oân-choân ê lâng ,  iā hō͘ lâng ki-chhì , 5 An-jiân ê lâng sim-lāi khòaⁿ-khin hoān-lān ;  Che hoān-lān piān-piān teh thèng-hāu kha tio̍h-tak ê lâng , 6 Kiông-tō ê pò͘-pîⁿ heng-thong ,  Jiá-tio̍h Siōng-tè ê lâng tit-tio̍h an-jiân ,  Chiū-sī Siōng-tè tōa siúⁿ-sù tī in ê chhiú--ê , 7 Taⁿ lí khì mn̄g cháu-siù ,  in beh kà-sī lí ;  Iā khì mn̄g khong-tiong ê chiáu ,  in beh kā lí kóng ; 8 Á-sī kap tōe kóng ,  i beh kà-sī lí ;  Hái-tiong ê hî iā beh kā lí kóng-bêng , 9 Tī chiah-ê it-chhè ,  chī-chūi m̄ chai ,  Sī Iâ-hô-hoa ê chhiú chòe án-ni?10 It-chhè tōng-bu̍t ê sìⁿ-miā ,  kap jîn-lūi ê chhoán-khùi ,  Lóng tī I ê chhiú , 11 Hī-khang kiám bōe chhì-giām giân-gú ,  Chhin-chhiūⁿ chiūⁿ-khiuⁿ[kiuⁿ] chhì chu-bī mah?12 Nî-lāu--ê ū tì-hūi ,  Hè-siū chōe-ê ū kiàn-sek , 13 Tì-hūi kap lêng-le̍k chāi-tī Siōng-tè ;  I ū kè-e̍k kap kiàn-sek , 14 Khòaⁿ ah ,  I thiah-húi-ê ,  bōe-ōe koh khí-chō ;  I koaiⁿ-kìm ê lâng ,  bô thang koh tháu-pàng , 15 Khòaⁿ ah ,  I kìm-chí hiah ê chúi ,  chúi chiū ta--khì ;  I koh hō͘ chúi lâu-chhut ,  tōe chiū piàn-chhian , 16 Koân-lêng kap hāu-le̍k chāi-tī I ;  Siū bê-he̍k ,  kap bê-he̍k lâng--ê ,  lóng sio̍k tī I , 17 I hō͘ bô͘-sū tú-tio̍h chhiúⁿ-lia̍h ;  Koh hō͘ sím-phòaⁿ-si pìⁿ-chiâⁿ gōng-lâng , 18 I tháu-pàng kun-ông ê khún-pa̍k ,  Koh ēng tòa pa̍k in ê io , 19 I hō͘ chè-si tú-tio̍h chhiúⁿ-lia̍h ,  Koh chhia-tó ū koân-lêng ê lâng , 20 I kóe-chhoa̍h tiong-sìn ê lâng ê ōe ,  Koh tû-khì lāu-lâng ê kiàn-sek , 21 I hō͘ kùi-cho̍k siū lêng-jio̍k ;  Koh tháu-khui ū la̍t ê lâng ê io-tòa , 22 I tùi o͘-àm-tiong hián-chhut chhim-ò ê sū ;  Koh tòa-chhut sí-ìm kàu kng-bêng ê só͘-chāi , 23 I hō͘ pang-kok heng-ōng ,  iā koh húi-bia̍t i ;  I hō͘ pang-kok khui-khoah ,  iā koh chhian-sóa in , 24 Tōe-chiūⁿ peh-sìⁿ ê thâu-lâng ,  I tû-khì in ê sim-su ;  Hō͘ in phiau-liû tī bô lō͘ ê khòng-iá , 25 In bô kng ,  tī o͘-àm-tiong sì-kòe bong ;  Koh hō͘ in tian-lâi tian-khì ,  chhin-chhiūⁿ chiú-chùi ê lâng chi̍t-iūⁿ , 
