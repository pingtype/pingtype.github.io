1 Iok-pek koh sòa-chiap thê-khí i ê giân-lūn ,  kóng , 2 Goān góa chhin-chhiūⁿ chiông-chêng hiah ê ge̍h ,  Chhin-chhiūⁿ Siōng-tè pó-siú góa ê ji̍t , 3 Hit-sî I ê teng chiò tī góa ê thâu-khak ,  Góa khò I ê kng kiâⁿ-kè o͘-àm , 4 Chhin-chhiūⁿ góa tī chhiu-thiⁿ ê ji̍t ,  Tī góa ê pò͘-pîⁿ Siōng-tè kap góa chhin-bi̍t , 5 Choân-lêng--ê iáu-kú kap góa tī-teh ,  Góa ê kiáⁿ-jî tī góa ê sì-ûi , 6 Ēng ni sóe góa ê kha ,  Chio̍h-pôaⁿ kā góa chhut-iû chiâⁿ-khoe , 7 Góa kiâⁿ kàu siâⁿ-mn̂g ,  Tī koe-chhī siat góa ê chō-ūi , 8 Siàu-liân lâng khòaⁿ-kìⁿ góa chiū cháu khì bih ,  Lāu-lâng iā khí-lâi khiā , 9 Siú-léng chiū thêng-chí i ê ōe ,  Ēng chhiú ng in ê chhùi , 10 Kùi-cho̍k bô khui siaⁿ ,  Chi̍h-thâu liâm tī chiūⁿ-kiuⁿ , 11 In-ūi hī-khang thiaⁿ-kìⁿ-ê ,  chiū chheng góa chòe ū hok-khì ,  Ba̍k-chiu khòaⁿ-kìⁿ-ê ,  chiū kā góa chòe kan-chèng , 12 In-ūi góa chín-kiù ai-kiû ê kan-khó͘ lâng ,  Kap bô-pē ê kiáⁿ ,  bô lâng pang-chān ê , 13 Tit-beh sí-bô ê lâng kā góa chiok-hok ,  Góa iā hō͘ kóaⁿ-hū ê sim hoaⁿ-hí lâi chhiùⁿ-koa , 14 Góa chhēng kong-gī ,  i iā ēng góa chòe saⁿ ,  Ēng kong-pêng chòe phàu ,  chòe bō , 15 Góa chòe chhiⁿ-mî lâng ê ba̍k-chiu ,  Chòe pái-kha ê lâng ê kha , 16 Góa chòe sòng-hiong lâng ê pē ,  Pêng-sò͘ m̄-bat--ê ê àn-kiāⁿ góa cha-chhat i , 17 Góa phah-chi̍h pháiⁿ-lâng ê gê-chô ,  Chhiúⁿ i ê chhùi-khí só͘ kā ê , 18 Góa chiū kóng ,  Góa beh sí tī góa ê siū ,  Góa ê ji̍t-chí beh ke-thiⁿ chhin-chhiūⁿ soa , 19 Góa ê kun chhun kàu chúi-piⁿ ,  Lō͘-chúi kui-mî lo̍h tī góa ê ki , 20 Góa ê êng-kng tī góa siông-siông sin ,  Góa ê keng tī góa ê chhiú koh-chài ân , 21 Lâng thiaⁿ-kìⁿ góa ,  chiū thèng-hāu ,  Chēng-chēng tán góa chí-kàu , 22 Góa kóng-liáu ,  in chiū bô koh kóng ;  Góa ê ōe chhin-chhiūⁿ hō͘ tih tī in ê téng-bīn , 23 In thèng-hāu góa chhin-chhiūⁿ thèng-hāu hō͘-chúi ,  Tōa khui in ê chhùi ,  chhin-chhiūⁿ him-bō͘ chhun-thiⁿ ê hō͘ , 24 In sit-bāng ,  góa an-ùi in ;  In bōe-ōe kóe-piàn góa ê bīn ê kng , 25 Góa kā in kéng lō͘ ,  góa chē thâu-ūi ;  Góa chhin-chhiūⁿ ông tī kun-tūi-tiong khiā-khí ,  Koh chhin-chhiūⁿ an-ùi siong-sim ê lâng , 
