1 Āu-lâi Iok-pek khui-chhùi ,  chiù-chó͘ i ê ji̍t , 2 Iok-pek khui-chhùi kóng:3 Góa chhut-sì ê ji̍t ,  goān hit ê ji̍t bô--khì ;  Kóng ,  ū hoâi-īn ta-po͘-kiáⁿ hit-mî ,  goān hit ê mî iā bô--khì , 4 Goān hit ê ji̍t pìⁿ-chòe o͘-àm ;  Goān Siōng-tè bô tùi téng-bīn khòaⁿ-kò͘ i ,  Kng iā bô chiò i , 5 Goān o͘-àm kap sí-ìm chhim-chhú i ;  Goān ba̍t-hûn thêng tī i ê téng-bīn ,  Goān hō͘ ji̍t piàn o͘-àm--ê phah-kiaⁿ i , 6 Lūn-kàu hit-mî ,  goān o͘-àm chhiúⁿ-khì ;  Goān i bô kap nî-tiong hiah ê ji̍t tâng hoaⁿ-hí ;  Iā bô ji̍p tī hiah ê ge̍h ê siàu-gia̍h , 7 Ā! Goān hit-mî bô ū siⁿ-kiáⁿ ;  In tiong-kan bô hoaⁿ-hí ê siaⁿ , 8 Goān hiah ê chiù-chó͘ ji̍t ê ,  chiù-chó͘ i ;  Í-ki̍p hiah-ê ōe kek-tōng lêng ê ,  chiù-chó͘ i , 9 Goān hit-mî thiⁿ-phú-kng ê chhiⁿ pìⁿ o͘-àm ;  Goān i ǹg-bāng kng iā bōe tit-tio̍h ;  Iā bô khòaⁿ-kìⁿ chá-khí-sî thiⁿ thiah-ha̍h ; 10 In-ūi bô koaiⁿ-ba̍t siⁿ góa ê chú-kiong ,  Iā bô tùi góa ê ba̍k-chiu jia-khàm hoān-lān , 11 Góa siáⁿ-sū bô tī thai--nih chiū sí? Siáⁿ-sū chhut pak-tó͘ ,  bô sòa tn̄g-khùi?12 Siáⁿ-sū ū kha-thâu-u chih góa? Siáⁿ-sū ū ni hō͘ góa suh?13 Nā-bô án-ni ,  góa í-keng tó-teh lâi an-jiân ,  Í-keng khùn lâi chēng-chēng ; 14 Kap tōe-chiūⁿ lia̍t-ông bô͘-sū saⁿ-kap tī-teh ,  In bat ūi ka-kī khí-chō pha-hng ê só͘-chāi ; 15 Á-sī kap ū kim ê siú-léng tī-teh ;  In bat ēng gûn chhiong-móa in ê chhù ê , 16 Á-sī chhin-chhiūⁿ ka-la̍uh sin lâi iám-ba̍t ê ,  góa chiū bô--khì ;  Chhin-chhiūⁿ bē kìⁿ-tio̍h kng ê eⁿ-á , 17 Tī-hia pháiⁿ-lâng soah i ê kiáu-jiáu ;  Tī-hia ià-siān-ê tit-tio̍h an-hioh , 18 Tī-hia siū-lia̍h ê lâng saⁿ-kap tit-tio̍h an-jiân ,  Bô thiaⁿ-kìⁿ tok-kang--ê ê siaⁿ , 19 Sī-sòe sī-tōa lóng tī-hia ;  Lô͘-po̍k thoat-lī i ê chú-lâng , 20 Siū khó͘-lān ê lâng ,  siáⁿ-sū hō͘ i ū kng ah? Sim-lāi iu-khó͘ ê lâng ,  siáⁿ-sū hō͘ i ū oa̍h-miā?21 In ǹg-bāng sí ,  iā bōe tit-tio̍h ,  Chhē i ,  pí ku̍t khǹg-ba̍t ê pó-pòe khah chhut-la̍t , 22 In chhē-tio̍h hûn-bōng chiū khoài-lo̍k ;  Hoaⁿ-hí kàu bōe-kò͘--tit , 23 Lâng ê chiân-tô͘ í-keng àm-bong-bong ,  Siōng-tè sì-bīn ûi-khùn i ,  siáⁿ-sū hō͘ i ū kng ah?24 In-ūi góa ēng thó͘-khùi thòe chia̍h-mi̍h ;  Góa tōa-siaⁿ háu ,  chhin-chhiūⁿ tōa-chúi chhèng-chhut , 25 In-ūi góa só͘ chin-kiaⁿ-ê lîm-kàu góa ;  Góa só͘ kiaⁿ-hiâⁿ-ê kàu tī góa , 26 Góa bōe tit-tio̍h an-jiân ,  bōe tit-tio̍h pêng-chēng ,  bōe tit-tio̍h an-hioh ,  Chóng-sī ū hoān-lān lâi , 
