1 Iok-pek ìn kóng , 2 Taⁿ góa ê ai-oàn sǹg-chòe pōe-ge̍k ;  Góa só͘ siū ê chek-hoa̍t khah-tāng tī góa ê thó͘-khùi , 3 Goān góa ōe chai tùi cháiⁿ-iūⁿ chhē Siōng-tè ,  Hō͘ góa thang kàu I ê chō-ūi!4 Góa beh pâi-lia̍t àn-kiāⁿ tī I ê bīn-chêng ,  Góa ê chhùi kàu-gia̍h thang piān-bêng , 5 Góa iā tit-tio̍h chai I ìn góa ê ōe ,  Iā bêng-pe̍k I tùi góa só͘-kóng-ê , 6 I kiám beh ēng tōa koân-lêng kap góa kè-kàu mah? Tek-khak bô án-ni ;  I beh àⁿ-lo̍h thiaⁿ góa , 7 Tī-hia chèng-ti̍t--ê ōe kap I piān-lūn ,  Án-ni ,  góa beh éng-oán thoat-lī sím-phòaⁿ góa ê , 8 Khòaⁿ ah ,  góa chìn-chêng khì ,  I bô tī-hia ;  Góa thè-āu khì ,  iā bô khòaⁿ-kìⁿ I ; 9 Tī tò-pêng I teh kiâⁿ tāi-chì ,  góa bô khòaⁿ-kìⁿ I ;  Tī chiàⁿ-pêng I tiàm-ba̍t ,  góa iā bô khòaⁿ-kìⁿ I , 10 Chóng-sī I chai góa só͘ kiâⁿ ê lō͘ ;  I chhì-liān góa liáu-āu ,  góa beh chhin-chhiūⁿ kè thoàn-liān ê kim , 11 Góa ê kha tè I ê kha-pō͘ ;  Góa chip-siú I ê lō͘ ,  iā bô phian-chhoa̍h , 12 I chhùi-tûn ê bēng-lēng góa bē bat ûi-pōe ;  Góa tùi-tiōng I chhùi-lāi ê ōe ,  iâⁿ-kè góa só͘ tio̍h ēng ê bí-niû , 13 I ū it-tēng ê sim-chì ,  chī-chūi ōe kā I oa̍t-tńg ah? I ê sim só͘ ài-ê ,  chiū kiâⁿ i , 14 Só͘ kā góa tiāⁿ-tio̍h--ê ,  I beh chiâⁿ i ;  Chit hō ê sū I iáu ū chōe-chōe , 15 Só͘-í góa tī I ê bīn-chêng gī-gī-chhoah ;  Góa siūⁿ-tio̍h chiū kiaⁿ , 16 In-ūi Siōng-tè hō͘ góa sit-táⁿ ,  Choân-lêng--ê hō͘ góa gī-gī-chhoah ; 17 In-ūi góa ê kiaⁿ-hiâⁿ m̄-sī ūi-tio̍h o͘-àm ,  Iā m̄-sī in-ūi o͘-àm jia-khàm góa ê bīn , 
