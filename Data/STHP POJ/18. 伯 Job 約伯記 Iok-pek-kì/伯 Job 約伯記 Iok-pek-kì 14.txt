1 Tùi hū-jîn-lâng só͘ siⁿ ê lâng ji̍t-chí té-chió ,  Ū chōe-chōe hoân-ló , 2 I chhut chhin-chhiūⁿ hoe ,  sòa siā-khì ,  I cháu-khì chhin-chhiūⁿ iáⁿ ,  iā bô thêng-teh , 3 Chhin-chhiūⁿ chit-hō ê lâng ,  Lí kiám khui Lí ê ba̍k-chiu khòaⁿ i ah? Koh chhōa góa siū Lí ê sím-phòaⁿ?4 Chī-chūi ōe hō͘ chheng-khì-ê tùi bô chheng-khì-ê chhut-lâi? Bô chi̍t-ê ōe , 5 I ê ji̍t-chí kì-jiân siū hān-tiāⁿ ,  i ê ge̍h ê siàu-gia̍h chāi-tī Lí ;  Lí iā siat i ê kài-hān ,  hō͘ i bōe-ōe pôaⁿ-kè ; 6 Chiū kiû Lí ba̍k-chiu oa̍t-tńg bô khòaⁿ i ,  hō͘ i ōe an-tit ,  Chhin-chhiūⁿ chhiàⁿ-kang lâng chòe-oân i ê kang , 7 In-ūi chhiū nā chhò--khí-lâi ,  iáu-kú ū ǹg-bāng koh puh-íⁿ ;  Nńg ê ki hoat bô soah , 8 Sui-jiân i ê kun tī tōe--nih chin lāu ,  I ê châng iā sí tī thô͘--nih ; 9 Kàu tit-tio̍h chúi lūn-te̍k chiū ōe koh hoat-íⁿ ,  Iā chhin-chhiūⁿ chai-chèng ê mi̍h hoat-ki , 10 Chóng-sī lâng sí ,  chiū tó ti̍t-ti̍t ,  Khùi chi̍t-ē tn̄g ,  lâng tī toh-lo̍h?11 Hái-tiong ê chúi beh choa̍t-tn̄g ,  Hô-chúi beh siau-bô ta--khì ; 12 Lâng iā-sī án-ni ,  tó-lo̍h-khì bōe koh khí-lâi ,  Kàu thiⁿ bô--khì ,  iā bōe cheng-sîn ;  Tn̂g-tn̂g khùn kiò bōe chhíⁿ , 13 Goān Lí khǹg góa tī im-kan ,  Siu góa tī ún-ba̍t ê só͘-chāi ,  thèng-hāu Lí ê siū-khì soah ,  Kā góa tiāⁿ-tio̍h ji̍t-kî ,  lâi kì-liām góa , 14 Lâng sí ōe koh-oa̍h mah? Góa chiū thun-lún góa lô-khó͘ ê ji̍t ,  Thèng-hāu góa thòe-ōaⁿ ê ji̍t kàu , 15 Lí chi̍t-ē kiò ,  góa chiū ìn Lí ;  Lí ōe him-bō͘ Lí ê chhiú só͘-chòe-ê , 16 Chóng-sī taⁿ Lí sǹg góa ê kha-pō͘ ;  Kiám bô kàm-chhat góa ê chōe-kòa mah?17 Góa ê kè-sit hō͘ Lí hong tī tē-á-lāi ;  Góa ê chōe-kòa Lí pa̍k tiâu-tiâu , 18 Soaⁿ pang chiū sòaⁿ-sòaⁿ khì ,  Chio̍h-thâu sóa-lī i ê pún-ūi , 19 Chúi ōe bôa-liáu chio̍h-thâu ;  Tōa-chúi ōe chhiong-bô tōe-chiūⁿ ê thô͘ ;  Lí iā án-ni choa̍t lâng ê ǹg-bāng , 20 Lí éng-oán khah-iâⁿ i ,  i chiū kè-khì ;  Lí piàn-ōaⁿ i ê bīn-māu ,  lâi chhe i khì , 21 I ê kiáⁿ-jî tit-tio̍h êng-kng ,  i m̄-chai ,  In tú-tio̍h kàng-kē ,  i iā m̄-chai , 22 To̍k-to̍k i ê jio̍k-sin ka-kī teh thàng-thiàⁿ ,  I ê sîn-hûn ka-kī teh iu-būn , 
