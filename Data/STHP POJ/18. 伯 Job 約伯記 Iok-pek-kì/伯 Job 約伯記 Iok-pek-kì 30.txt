1 Chóng-sī hiān-kim pí góa khah siàu-liân ê lâng thí-chhiò góa ,  Hit-hō lâng ê lāu-pē ,  góa pún khòaⁿ in ,  bōe khah-su góa iûⁿ-kûn ê káu , 2 In ê chòng-liân í-keng soe-thè ,  In ê chhiú ê la̍t kap góa sím-mi̍h kan-sia̍p?3 In in-ūi khiàm-kheh kap iau-gō ,  sin-thé siau-sán ,  Tī hong-hòe léng-chēng ê o͘-àm-tiong khòe ta-thô͘ , 4 Tī chháu-phō tiong-kan bán lê-hok ê chhài ,  Kim-chhiok-hoe ê kun chòe in ê chia̍h-mi̍h , 5 In tùi lâng ê tiong-kan siū kóaⁿ-chhut ;  Lâng hoah in chhin-chhiūⁿ hoah chha̍t , 6 In sòa tio̍h tiàm tī soaⁿ-kok ê chhim-khiⁿ ,  Tī tōe-hia̍t kap chio̍h-tōng ê lāi-bīn , 7 Tī chhiū-nâ-lāi chhin-chhiūⁿ lû háu ;  Tī chhì-phè-kha teh chhun-ûn , 8 In sī gōng-lâng ê kiáⁿ-jî ,  sī hā-chiān lâng ê kiáⁿ-jî ;  Siū piⁿ-phah kóaⁿ-chhut kéng-gōa , 9 Taⁿ chiah ê lâng lia̍h góa chòe in ê koa-khek ,  Chòe in ê ōe-pìⁿ , 10 In iàm-ò͘ⁿ góa ,  lī-khui góa hn̄g-hn̄g ;  Kìⁿ-tio̍h góa ê bīn chiū phùi-nōa , 11 In-ūi I pàng-lēng I ê soh ,  lâi khó͘-chhó͘ góa ,  In chiū tī góa ê bīn-chêng bô ka-kī iok-sok , 12 Pi-chiān ê chéng-lūi tī góa ê chiàⁿ-pêng khí-lâi ,  Sak-khui góa ê kha ,  chō hām-hāi ê lō͘ lâi kong-kek góa , 13 In húi-hoāi góa ê lō͘ ,  Ke-thiⁿ góa ê hoān-lān ,  Chiū-sī bô tit-tio̍h pang-chān ê lâng , 14 In chhin-chhiūⁿ tùi khoah-tōa ê phòa-khiah lâi ,  Tī húi-hoāi ê tiong-kan ti̍t-ti̍t kō--lâi , 15 Kiaⁿ-hiâⁿ ê sū oa̍t-tńg kàu tī góa ,  In kóaⁿ-tio̍k góa ê êng-kng chhin-chhiūⁿ hong ;  Góa ê hok-lo̍k chhin-chhiūⁿ hûn kè--khì , 16 Taⁿ góa ê sim-sîn tī góa ê lāi-bīn ke̍k sit-chì ;  Hoān-lān ê ji̍t kā góa khîⁿ-tiâu-tiâu , 17 Mî--sî góa ê kut siū chhì-chha̍k lut-chat ;  Thàng-thiàⁿ khòe góa bô soah , 18 In-ūi chit-ê tōa ê la̍t ,  góa ê i-ho̍k m̄-chiâⁿ-iūⁿ ;  Chhin-chhiūⁿ saⁿ ê ām-kún-niá kā góa sok ân-ân , 19 I hiat góa tī thô͘-bê ;  Góa chiū chhin-chhiūⁿ thô͘-hún kap hé-hu , 20 Góa kiû-kiò Lí ,  Lí m̄ ìn góa ;  Góa khiā--khí-lâi ,  Lí kan-ta teh khòaⁿ , 21 Lí piàn chân-jím lâi khoán-thāi góa ,  Koh ēng Lí ê chhiú ê tōa-la̍t khún-pek góa , 22 Kú-khí góa tī hong ê téng-bīn ,  hō͘ góa khiâ i ;  Koh siau-bia̍t góa tī chin-thàu ê hong , 23 In-ūi góa chai Lí beh hō͘ góa kàu sí-bô ,  Kàu hit-keng ūi-tio̍h lóng-chóng ū oa̍h-miā--ê só͘ tiāⁿ-tio̍h ê chhù , 24 Lâng poa̍h-tó ê sî ,  kiám bô chhun-chhiú? Tú-tio̍h chai-ē kiám bô in-ūi án-ni hoah kiù?25 Lâng tú-tio̍h hoān-lān ,  góa kiám bô ūi-tio̍h i thî-khàu? Lâng sòng-hiong ,  góa ê sim kiám bô ūi-tio̍h i iu-būn?26 Góa ǹg-bāng tit-tio̍h hok-khì ,  chai-ē chiū kàu ;  Góa thèng-hāu kng-bêng ,  o͘-àm chiū lâi , 27 Góa ê sim-tn̂g kún-ká bô-hioh ;  Khó͘-lān ê ji̍t lîm-kàu góa , 28 Góa bô ji̍t-kng chiū thî-khàu kiâⁿ-khì ,  Góa khiā tī hōe-tiong ,  teh âu-kiò kiû pang-chān , 29 Góa kap soaⁿ-káu chòe hiaⁿ-tī ,  Kap tô-chiáu chòe tâng-phōaⁿ , 30 Góa ê phê-hu o͘ ,  chiū liù--lo̍h-khì ,  Góa ê kut-thâu in-ūi jia̍t siū sio , 31 Só͘-í góa ê khîm pìⁿ-chòe pi-ai ê im ,  Góa ê siau pìⁿ-chòe thî-khàu--ê ê siaⁿ , 
