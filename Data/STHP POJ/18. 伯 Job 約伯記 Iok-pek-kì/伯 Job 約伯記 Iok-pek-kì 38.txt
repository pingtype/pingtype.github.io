1 Hit-sî Iâ-hô-hoa tùi tōa-hong ê tiong-kan ìn Iok-pek kóng , 2 Taⁿ chi̍t-ê ēng bû-ti ê ōe ,  hō͘ só͘ gī-lūn-ê bô bêng ,  Sī chī-chūi ah?3 Lí tio̍h hâ-io chhin-chhiūⁿ tāi-tiōng-hu ,  Góa mn̄g lí ,  lí ìn Góa , 4 Góa hē tōe ê tōe-ki ,  hit-sî lí tī toh-lo̍h? Lí nā chai-iáⁿ chiū kóng i , 5 Chī-chūi tiāⁿ-tio̍h i ê chhùn-chhioh ,  Chī-chūi khan chîn-soh tī i ê téng-bīn ,  lí chai mah?6 I ê tōe-ki chhāi tī sím-mi̍h ê téng-bīn? Á-sī i kak-thâu ê chio̍h ,  chī-chūi an-tì ah?7 Tng hit-sî thiⁿ-kng-chá ê chhiⁿ saⁿ-kap chhiùⁿ-koa ;  Siōng-tè ê chèng-kiáⁿ iā lóng chhut hoaⁿ-hí ê siaⁿ , 8 Tōa-hái chhiong-chhut ,  chhin-chhiūⁿ tùi thai--nih chhut-lâi ,  Hit-sî chī-chūi ēng mn̂g koaiⁿ-i?9 Hit-sî Góa ēng hûn chòe i ê saⁿ ,  Ēng o͘-àm chòe pò͘ pau i ; 10 Kā i tiāⁿ-tio̍h Góa só͘ li̍p ê kài-hān ,  Koh kā i siat mn̂g-kông kap mn̂g , 11 Kóng ,  Lí thang kàu chia ,  m̄-thang pôaⁿ-kè ,  Lí kiau-ngō͘ ê éng kàu chia ûi-chí , 12 Tùi lí chhut-sì ê ji̍t í-lâi ,  lí bat bēng-lēng chá-khí sî ,  Hō͘ thiⁿ-kng-chá chai i ê só͘-chāi ; 13 Hō͘ i khiú tōe ê sì-ke̍k ,  Chiong pháiⁿ-lâng pōaⁿ--chhut-khì?14 I chiū piàn-ōaⁿ chhin-chhiūⁿ kè-ìn ê thô͘ ,  In chhut-hiān chhin-chhiūⁿ i-ho̍k , 15 Pháiⁿ-lâng só͘ sǹg-chòe in ê kng ,  taⁿ tùi in siu tò-tńg ,  Kia̍h-koâiⁿ ê chhiú beh at-chi̍h , 16 Lí bat ji̍p hái ê chúi-goân mah? Á-sī bat kiâⁿ tī chhim-ian pì-bi̍t ê só͘-chāi mah?17 Sí-bô ê mn̂g ū kā lí khui mah? Sí-ìm ê mn̂g ,  lí bat khòaⁿ-kìⁿ mah?18 Tōe ê khoah-tōa ,  lí ū khòaⁿ-thàu bô? Lí nā it-chīn chai ,  chòe lí kóng , 19 Kng-bêng khiā-khí ê só͘-chāi ,  hit tiâu lō͘ tùi toh-lo̍h khì ,  Koh o͘-àm ê só͘-chāi tī toh-lo̍h ; 20 Thang hō͘ lí chhōa i tò-khì i ê kéng-kài? Lí ōe chai-iáⁿ thàu kàu i ê chhù ê lō͘ mah?21 Lí chai--lah ,  in-ūi hit-sî lí í-keng chhut-sì ,  Lí nî-hè ê siàu-gia̍h iā chōe , 22 Lí bat ji̍p seh ê khò͘-pâng ,  Á-sī khòaⁿ-kìⁿ pha̍uh ê hú-khò͘ , 23 Chiū-sī Góa só͘ siu-khǹg lâi thèng-hāu hoān-lān ê kî ,  Thèng-hāu saⁿ-thâi kau-chiàn ê ji̍t mah?24 Kng tùi sím-mi̍h lō͘ pun-khui? Tang-hong tùi sím-mi̍h lō͘ sì-kòe chhe tī tōe-chiūⁿ?25 Chī-chūi kā tōa hō͘-chúi khui lō͘ ;  Á-sī pī-pān lûi-tiān ê lō͘ ; 26 Lâi lo̍h-hō͘ tī bô lâng ê tōe ,  Tī bô lâng khiā-khí ê khòng-iá ; 27 Hō͘ pha-hng hong-hòe ê tōe tit-tio̍h kàu-gia̍h ,  Hō͘ chhiⁿ-chháu hoat-siⁿ , 28 Hō͘-chúi ū lāu-pē mah? Lō͘-chúi chi̍t-tiám chi̍t-tiám ,  chī-chūi siⁿ-ê ah?29 Peng tùi sím-mi̍h ê thai chhut? Thiⁿ ê sng ,  sī chī-chūi siⁿ-ê ah?30 Chiah ê chúi kian-tēng chhin-chhiūⁿ chio̍h-thâu ,  Chhim-ian ê bīn kiat kui-tè , 31 Báu-chhiⁿ kui-chhok ,  sī lí pa̍k-ê mah? Chham-chhiⁿ ê tòa sī lí tháu-ê mah?32 Lí hō͘ cha̍p-jī kiong chiàu i ê sî-hāu chhut lâi? Iā chhōa pak-táu kap i só͘ sio̍k ê chhiⁿ mah?33 Lí chai thiⁿ ê tēng-lē mah? Á-sī siat i ê koân koán-hat tōe mah?34 Lí ōe chhut-siaⁿ kiò hûn ,  Hō͘ hō͘-chúi chōe-chōe jia-khàm lí mah?35 Lí ōe hoat-chhut sih-nà ,  in chiū khì ,  tùi lí kóng ,  Goán tī-chia , 36 Chī-chūi ēng tì-hūi hē tī lāi-bīn? Chī-chūi siúⁿ-sù chhang-miâ tī sim-lāi?37 Chī-chūi ōe ēng tì-hūi sǹg hûn ê siàu-gia̍h? Chī-chūi ōe piàⁿ thiⁿ ê phûn ; 38 Hit-sî tîn-ai chiâⁿ-chòe thô͘-bê ,  Thô͘ chiū kiat kui-thn̂g?39 Lí ū kā bú ê sai la̍k-tio̍h chia̍h-mi̍h? Hō͘ sai-á-thûn chia̍h-pá mah?40 Chiū-sī i tī hia̍t-lāi thìⁿ-kha ,  Tī ún-ba̍t ê só͘-chāi bih-teh ê sî , 41 O͘-a-kiáⁿ ǹg Siōng-tè ai-kiû ;  Bô thang chia̍h pe-lâi pe-khì ê sî ,  Chī-chūi ūi o͘-a pī-pān chia̍h-mi̍h ah?
