1 Lâng tī sè-kan kiám-m̄-sī lô-khó͘ ê sî-kî mah? I ê ji̍t-chí kiám m̄-sī chhin-chhiūⁿ chhiàⁿ-kang lâng ê ji̍t-chí mah?2 Chhin-chhiūⁿ lô͘-po̍k chhiat-chhiat him-bō͘ ji̍t-lo̍h ê iáⁿ ,  Chhin-chhiūⁿ chhiàⁿ-kang lâng ǹg-bāng kang-chîⁿ ; 3 Góa iā án-ni it-tēng keng-kè chōe-chōe khang-hu ê ge̍h ,  Koh ū ià-siān ê mî kā góa tiāⁿ-tio̍h , 4 Góa tó-teh ê sî ,  chiū kóng ,  Sím-mi̍h sî thang khí-lâi? mî kàu hiah tn̂g ,  Góa hoan-lâi hoan-khì ti̍t-ti̍t kàu thiⁿ-kng , 5 Góa kui seng-khu lóng sī thâng kap kui-tè ê thô͘ ;  Góa ê phê-hu siu chhùi ,  chiū koh chhut-lâng , 6 Góa ê ji̍t-chí pí so khah-kín ,  Ti̍t-ti̍t kè-khì bô só͘ ǹg-bāng , 7 Tio̍h kì-tit góa ê oa̍h-miā ná chhoán chi̍t ê khùi ;  Góa ê ba̍k-chiu bōe koh khòaⁿ-kìⁿ hó-kéng , 8 Khòaⁿ góa ê lâng ,  i ê ba̍k-chiu beh bô koh khòaⁿ-kìⁿ góa ;  Lí ê ba̍k-chiu beh siòng góa ,  chóng-sī góa bô tī-teh , 9 Hûn siau-sòaⁿ chiū kè-khì ,  Án-ni ,  lâng lo̍h im-kan iā bōe koh khí-lâi , 10 I bô koh tò-lâi ka-kī ê ke ,  Pún só͘-chāi iā bô koh jīn-tit i , 11 Só͘-í góa bô beh iok-sok góa ê chhùi ;  Góa ê sîn iu-khó͘ ,  góa beh án-ni kóng-chhut ,  Góa ê sim khó͘-thàng ,  góa beh án-ni hun-sò͘ , 12 Góa kiám-sī tōa-hái ,  á-sī kau-lêng mah? Lí kéng-jiân siat chi̍t-ê kam(**kám)-sī góa ê ah?13 Góa nā kóng ,  Góa ê bîn-chhn̂g beh an-ùi góa ,  Góa ê chhn̂g-pho͘ beh kóe góa ê iu-būn ; 14 Lí chiū ēng bîn-bāng hō͘ góa kiaⁿ ,  Ēng īⁿ-siōng hō͘ góa lún , 15 Tì-kàu góa ài chhui-sí ;  Ài sí-bô ,  khah-iâⁿ chhun chiah ê kut , 16 Góa iàm-hūn sìⁿ-miā ,  m̄-ài éng-oán oa̍h-teh ;  Goān lí chhut-chāi góa ;  in-ūi góa ê ji̍t-chí lóng-sī khang-hu , 17 Lâng sī sím-mi̍h ,  tì-kàu Lí lia̍h i chòe-tōa ,  Tì-kàu Lí chiong i khòa tī sim--nih , 18 Tì-kàu Lí ta̍k chá-khí kàm-chhat i ,  Sî-khek chhì-giām i?19 Lí beh kàu tī-sî chiah oa̍t-tńg bô khòaⁿ góa ,  Khoan góa tiap-á-kú ,  hō͘ góa thun-nōa-cheh?20 Kàm-chhat lâng--ê ah ,  góa nā ū chōe ,  gāi-tio̍h Lí sím-mi̍h? Lí siáⁿ-sū ēng góa chòe Lí ê chìⁿ-pé? Tì-kàu góa khòaⁿ ka-kī chòe tāng-tàⁿ , 21 Lí siáⁿ-sū m̄ sià-bián góa ê kè-sit ,  tû-khì góa ê chōe-kòa? In-ūi góa taⁿ beh tó tī tîn-ai ;  Lí beh tì-ì chhē góa ,  chóng-sī góa í-keng bô tī-teh , 
