1 Í-lī-hō͘ koh ìn kóng , 2 Lín ū tì-hūi ê lâng ,  tio̍h thiaⁿ góa ê ōe ,  Ū tì-sek-ê lâng tio̍h àⁿ hī-khang thiaⁿ góa , 3 In-ūi hī-á chhì-giām ōe ,  Chhin-chhiūⁿ chiūⁿ-kiuⁿ hun-piat chu-bī , 4 Lán tio̍h ūi ka-kī kéng hit ê ha̍p-gî--ê ,  Iā tio̍h saⁿ-kap chai sím-mi̍h sī hó , 5 In-ūi Iok-pek ū kóng ,  Góa sī kong-gī ,  Siōng-tè toa̍t góa ê chèng-lí ; 6 Góa sui-jiân ū lí ,  iáu sǹg chòe kóng pe̍h-chha̍t--ê ;  Góa sui-jiân bô kè-sit ,  só͘ siū ê siong bōe-i--tit , 7 Chī-chūi chhin-chhiūⁿ Iok-pek móa-chhùi bú-bān ,  Chhin-chhiūⁿ lim chúi ah?8 I kap chok-gia̍t--ê chòe-phōaⁿ lâi-óng ,  Kap pháiⁿ-lâng saⁿ-kap kiâⁿ , 9 In-ūi i bat kóng ,  Lâng hoaⁿ-hí Siōng-tè ,  Lóng sī bô lī-ek , 10 Só͘-í lín bêng-lí ê lâng ,  tio̍h thiaⁿ góa ê ōe ,  Siōng-tè toàn-toàn bōe kiâⁿ pháiⁿ ,  Choân-lêng--ê toàn-toàn bōe kiâⁿ put-gī , 11 In-ūi I beh chiàu lâng só͘-chòe-ê lâi pò-èng i ,  Chiàu lâng só͘-kiâⁿ--ê lâi hō͘ i tú-tio̍h , 12 Siōng-tè si̍t-chāi bōe chòe pháiⁿ ;  Choân-lêng--ê iā bô phian-su lâi sím-phòaⁿ , 13 Chī-chūi ēng tōe thok-tiōng I ah? Chī-chūi an-tiāⁿ choân sè-kài ah?14 I nā choan-sim kò͘ ka-kī ,  Chiong I ê sîn kap khì siu-hôe kui ka-kī , 15 Kìⁿ-nā ū jio̍k-thé--ê beh chòe chi̍t-ē sí ,  Lâng iû-goân beh kui thó͘ , 16 Lí nā bêng-lí ,  chiū tio̍h thiaⁿ chit-ê ,  Àⁿ hī-khang thiaⁿ góa kóng-ōe ê siaⁿ , 17 Oàn-hūn kong-pêng--ê kiám ōe chiáng-koân mah? Hit-ê ū kong-gī--ê ,  ū koân-lêng--ê ,  lí kiám ōe tēng I ū-chōe mah?18 I tùi kun-ông kóng ,  Lí sī bô hē-lo̍h--ê ;  Tùi kùi-cho̍k kóng ,  Lí sī siâ-ok--ê , 19 I bô phian-su khoán-thāi ū chiok-ūi-ê ,  Iā bô khi-pîn tiōng-hù ,  In-ūi lóng sī I ê chhiú só͘ chō ê , 20 Tiap-á-kú ê tiong-kan ,  pòaⁿ-mî ê sî ,  in chiū sí-bô ;  Peh-sìⁿ siū iô-choah ,  teh kè--khì ;  Ióng-béng--ê siū tû-bia̍t m̄-bián ēng chhiú , 21 In-ūi I ê ba̍k-chiu kàm-chhat ta̍k lâng ê lō͘ ,  Khòaⁿ-bêng i ê kha-pō͘ , 22 Bô ū o͘-àm ,  bô ū sí-ìm ,  Thang hō͘ kiâⁿ-pháiⁿ ê lâng khì bih , 23 In-ūi I bô kā lâng tiāⁿ-tio̍h sî-kî ,  Hō͘ lâng thang kàu I ê bīn-chêng siū sím-phòaⁿ , 24 I phah-chhùi kiông-béng ê lâng ,  m̄-bián chhâ-mn̄g ,  Siat-li̍p pa̍t-lâng lâi thòe in , 25 In-ūi I kàm-chhat in ê só͘-chòe ;  Tī mî--sî chhia-tó in ,  in chiū bia̍t-bô , 26 Tī chèng-lâng teh khòaⁿ ê só͘-chāi I phah in ,  Chhin-chhiūⁿ phah chòe-pháiⁿ ê lâng chi̍t-iūⁿ , 27 In-ūi in kiâⁿ phian-chhoa̍h bô tè I ,  Iā lóng bô tì-ì I ê lō͘ , 28 Tì-kàu hō͘ sòng-hiong lâng âu-kiò ê siaⁿ thàu-kàu I bīn-chêng ,  I iā thiaⁿ-kìⁿ khùn-khó͘ ê lâng ê âu-kiò , 29 I hō͘ lâng an-chēng ,  chī-chūi ōe hiâm I m̄-tio̍h ah? I ng-bīn ,  chī-chūi khòaⁿ I ōe tio̍h ah? I khoán-thāi chi̍t-kok á-sī chi̍t-lâng lóng sī án-ni ; 30 Bián-tit bô kèng-khiân ê lâng chòe ông ,  Bián-tit ū lâng lóng-lo̍k peh-sìⁿ , 31 Kiám ū lâng bat tùi Siōng-tè kóng ,  Góa í-keng siū chek-hoa̍t ,  bô koh hoān-chōe ah?32 Góa só͘ bô khòaⁿ-kìⁿ--ê ,  kiû Lí chí-sī góa ,  Góa nā bat chòe pháiⁿ ,  góa bô beh koh chòe i , 33 Kiám sī I só͘ pò-èng ,  bô chiàu lí ê ì-sù ,  lí chiah the-sî m̄-siū mah? Taⁿ tio̍h kéng--ê ,  sī lí ,  m̄-sī góa ;  lí só͘ chai-ê chòe lí kóng , 34 Bêng-lí ê lâng ,  kap thiaⁿ góa ê ōe ê tì-hūi lâng ,  Beh tùi góa kóng ; 35 Iok-pek só͘ kóng-ê bô tì-sek ,  I ê ōe bô tì-hūi , 36 Goān Iok-pek siū chhì-giām kàu thàu-tóe ,  In-ūi i ê ìn-tap chhin-chhiūⁿ pháiⁿ lâng , 37 In-ūi i tī i ê chōe koh ke-thiⁿ pōe-ge̍k ;  I tī lán tiong-kan phah-chhiú ;  Koh ēng chōe-chōe ōe hoán-tùi Siōng-tè , 
