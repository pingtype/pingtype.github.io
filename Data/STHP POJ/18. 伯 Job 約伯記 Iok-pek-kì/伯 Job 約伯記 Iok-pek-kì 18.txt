1 Su-a lâng Pí-le̍k-ta̍t ìn kóng , 2 Lí teh chhē ōe-phāng beh kàu sím-mi̍h sî ah? Lí tio̍h chim-chiok siūⁿ ,  jiân-āu goán chiah kóng , 3 Goán siáⁿ-sū hō͘ lí lia̍h-chòe cheng-siⁿ ,  Hō͘ lí khòaⁿ-chòe lāu-siông ah?4 Lí chit-ê tōa siū-khì thiah-li̍h ka-kī ê ,  Tōe kiám ōe ūi-tio̍h lí lâi siū khì-sak mah? Chio̍h-pôaⁿ kiám ōe sóa-khui goân-ūi mah?5 Pháiⁿ-lâng ê kng si̍t-chāi beh hoa ,  I ê hé-iām beh bô kng , 6 I pò͘-pîⁿ-lāi ê kng beh pìⁿ-chòe o͘-àm ,  I téng-bīn ê teng iā beh hoa--khì , 7 I giám-ngī ê kha-pō͘ ,  beh tú-tio̍h chó͘-gāi ,  I ê kè-bô͘ beh pòaⁿ-tó i ka-kī , 8 In-ūi i ê kha hāi i ka-kī ji̍p hām-khiⁿ ,  I kiâⁿ tī oa̍h-tauh ê téng-bīn , 9 Khoân-thò beh tîⁿ-tio̍h i ê kha-āu-tiⁿ ,  Lô-bāng beh lia̍h-tio̍h i , 10 Oa̍h-khàu ūi-tio̍h i tâi tī thô͘--nih ,  Pòaⁿ-soh ūi-tio̍h i tiuⁿ tī lō͘-nih , 11 Sì-ûi ū kiaⁿ-hiâⁿ ,  beh hō͘ i kiaⁿ ,  Koh tui-kóaⁿ i ê kha-āu-tiⁿ , 12 I ê khùi-la̍t beh soe-bî ,  Chai-ē piān-piān tī i ê sin-piⁿ , 13 I beh thun i ê phê-bah ,  Pháiⁿ chèng-thâu beh thun-chia̍h i ê chi-thé , 14 I beh tī só͘ óa-khò ê pò͘-pîⁿ siū pu̍ih--chhut-lâi ,  Tòa kàu thang kiaⁿ ê ông hia , 15 Bô sio̍k-i--ê beh khiā-khí tī i ê pò͘-pîⁿ ;  Beh ū jiû-n̂g iā tī i só͘ khiā-khí ê só͘-chāi , 16 Tī ē-tóe i ê kun-thâu beh ko͘-tâ ,  Tī téng-bīn i ê ki beh chián-tû , 17 I ê kì-liām beh bia̍t-bô tī tōe-chiūⁿ ,  I ê miâ-jī iā bô lâu tī koe-chhī--nih , 18 I beh tùi kng-bêng-tiong siū kóaⁿ kàu o͘-àm ;  Koh beh siū kóaⁿ-chhut sè-kài , 19 Tī i ê peh-sìⁿ-tiong beh bô-kiáⁿ bô-sun ,  Tī i kià-kha ê só͘-chāi ,  iā bô lâu chi̍t-lâng tī-teh , 20 Ūi-tio̍h i ê ji̍t-chí ,  āu-lâi ê lâng gông-ngia̍h ,  Chhin-chhiūⁿ chêng ê lâng ê kiaⁿ-hiâⁿ , 21 Put-gī ê lâng ê ke ,  si̍t-chāi sī án-ni ,  Che chiū-sī m̄-bat Siōng-tè ê lâng ê só͘-chāi , 
