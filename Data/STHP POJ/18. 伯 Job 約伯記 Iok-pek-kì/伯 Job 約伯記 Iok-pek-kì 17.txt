1 Góa ê khùi choa̍t lah ,  góa ê ji̍t-chí bia̍t-chīn lah ;  Góa ê hûn-bōng piān lah , 2 Si̍t-chāi ū ki-chhì góa-ê tī góa chia ;  góa ê ba̍k-chiu siông-siông khòaⁿ-kìⁿ in chhì-kek góa ê sū , 3 Goān Lí ēng chún-tǹg hō͘ góa ,  kā góa chòe pó-jīn tī Lí ê bīn-chêng ,  Ū chī-chūi khéng kap góa tùn-chhiú?4 In-ūi Lí jia-khàm in ê sim ,  hō͘ in bô bêng-lí ,  Só͘-í Lí bô beh hō͘ in seng-koâiⁿ , 5 Lâng kau-hù i ê pêng-iú khì hō͘ lâng chhiúⁿ-toa̍t ,  I ê kiáⁿ ê ba̍k-chiu beh sit-bêng , 6 Góa chiâⁿ-chòe peh-sìⁿ-tiong ê chhiàu-tâm ;  Góa hō͘ lâng nōa phùi kàu bīn--nih , 7 Góa ê ba̍k-chiu in-ūi iu-būn lâi ian-n̄g ,  Góa ê pah-thé lóng chhin-chhiūⁿ iáⁿ , 8 In-ūi án-ni chèng-ti̍t ê lâng beh gông-ngia̍h ,  Bô-chōe ê lâng beh kek-lē ka-kī lâi kong-kek bô kèng-khiân ê lâng , 9 Gī ê lâng iā beh kian-siú i só͘ kiâⁿ ê lō͘ ,  Chhiú chheng-khì ê lâng beh ná ke-thiⁿ i ê khùi-la̍t , 10 Chóng-sī lín chèng-lâng chhiáⁿ lín koh lâi ,  In-ūi lín tiong-kan góa chhē bô chi̍t-ê tì-hūi ê lâng , 11 Góa ê ji̍t-chí í-keng kè-sin ,  góa ê kè-e̍k ,  Góa ê sim só͘-siūⁿ-ê ,  í-keng toān-choa̍t , 12 In lia̍h mî chòe ji̍t ,  kóng ,  Kng kūn tī o͘-àm , 13 Góa nā ǹg-bāng im-kan chòe góa ê chhù ,  Góa nā pho͘ bîn-chhn̂g tī o͘-àm tiong ; 14 Góa nā tùi hiú-nōa kóng ,  Lí sī góa ê lāu-pē ,  Tùi thâng kóng ,  Lí sī góa ê lāu-bú góa ê chí-bē ; 15 Án-ni góa ê ǹg-bāng tī toh-lo̍h? Góa ê ǹg-bāng chī-chūi ōe khòaⁿ-kìⁿ ah?16 Kàu chòe-chi̍t-ē an-hioh tī thô͘--nih ê sî ,  Che ǹg-bāng beh lo̍h-kàu im-kan ê mn̂g-chhòaⁿ hia , 
