1 O͘-su ê tōe bat ū chi̍t-lâng miâ-kiò Iok-pek ,  hit-lâng oân-choân koh chèng-ti̍t ,  kèng-ùi Siōng-tè ,  lī-khui chiah ê pháiⁿ , 2 I siⁿ chhit ê kiáⁿ ,  saⁿ ê cha-bó͘-kiáⁿ , 3 I ê ke-gia̍p ū iûⁿ chhit-chheng ,  lo̍k-tô saⁿ-chheng ,  gû gō͘-pah tùi ,  lû-bú gō͘-pah chiah ;  iā ū chōe-chōe chhe-ēng ê lâng ;  án-ni chit-lâng tī tang-hng chèng-lâng ê tiong-kan sī chòe tē-it-tōa , 4 I hiah ê kiáⁿ khì siat iân-sia̍h tī ta̍k-lâng ê chhù ,  chiàu i ê ji̍t-chí ;  koh chhe lâng khì chhiáⁿ in saⁿ ê chí-bē lâi kap in lim-chia̍h , 5 Iân-sia̍h ê ji̍t í-keng móa ,  Iok-pek chhe lâng kiò in lâi hō͘ in sèng-kiat ;  koh thàu-chá khí-lâi ,  chiàu in chèng-lâng ê siàu-gia̍h hiàn sio-chè ;  in-ūi Iok-pek kóng ,  Kiám-chhái góa ê kiáⁿ ū hoān-chōe ,  sim-lāi khì-choa̍t Siōng-tè ,  Iok-pek siông-siông án-ni kiâⁿ , 6 Ū chi̍t-ji̍t ,  Siōng-tè ê chèng-kiáⁿ lâi ,  ka-kī khiā tī Iâ-hô-hoa ê bīn-chêng ,  Sat-tàn iā lâi tī in tiong-kan , 7 Iâ-hô-hoa tùi Sat-tàn kóng ,  Lí tùi toh-lo̍h lâi? Sat-tàn chiū ìn Iâ-hô-hoa kóng ,  Góa tī tōe-chiūⁿ kiâⁿ-lâi kiâⁿ-khì ,  piàn-kiâⁿ tī-hia ,  tùi hia lâi , 8 Iâ-hô-hoa tùi Sat-tàn kóng ,  Lí ū liû-sim tī Góa ê lô͘-po̍k Iok-pek mah? In-ūi tōe-chiūⁿ bô lâng chhin-chhiūⁿ i oân-choân koh chèng-ti̍t ,  kèng-ùi Siōng-tè ,  lī-khui chiah ê pháiⁿ , 9 Sat-tàn ìn Iâ-hô-hoa kóng ,  Iok-pek kèng-ùi Siōng-tè ,  kiám bô in-toaⁿ mah?10 Lí kiám-m̄-sī ēng lî-pa ûi i ,  koh ûi i ê ke ,  kap ûi i sì-bīn it-chhè só͘-ū-ê mah? I ê chhiú só͘ chòe-ê ,  Lí sù-hok i ,  i ê ke-gia̍p iā tī tōe--nih ke-thiⁿ chōe-chōe , 11 Taⁿ Lí nā chhun Lí ê chhiú ,  kha̍p-tio̍h i lóng-chóng só͘-ū-ê ,  i tek-khak tng-bīn khì-choa̍t Lí , 12 Iâ-hô-hoa tùi Sat-tàn kóng ,  Khòaⁿ ah ,  i it-chhè só͘-ū-ê lóng tī lí ê chhiú-thâu ,  to̍k-to̍k m̄-thang hē chhiú tī i ê seng-khu ,  Sat-tàn chiū tùi Iâ-hô-hoa ê bīn-chêng chhut-khì , 13 Ū chi̍t-ji̍t Iok-pek ê kiáⁿ cha-bó͘-kiáⁿ tú-á tī in tōa-hiaⁿ ê ke teh chia̍h ,  teh lim-chiú , 14 ū sù-chiá lâi Iok-pek hia ,  kā i kóng ,  Gû teh lôe-chhân ,  lû-bú tī piⁿ-á chia̍h-chháu ; 15 Sī-pa ê lâng hut-jiân kàu ,  chhiúⁿ i ,  ēng to thâi-sí hiah ê lô͘-po̍k ;  chí-ū góa chi̍t-lâng cháu-lī lâi pò lí , 16 I iáu teh kóng ê sî ,  koh ū chi̍t-ê lâi ,  kóng ,  Siōng-tè ê hé tùi thiⁿ kàng-lo̍h ,  sio iûⁿ-kûn ,  kap hiah ê lô͘-po̍k ,  lâi bia̍t--in ;  chí-ū góa chi̍t-lâng cháu-lī lâi pò lí , 17 I iáu teh kóng ê sî ,  koh ū chi̍t-ê lâi ,  kóng ,  Ka-le̍k-tí lâng pun-chòe saⁿ-tūi ,  hut-jiân lâi ,  phah lo̍k-tô lâi chhiúⁿ i ,  sòa ēng to thâi-sí hiah ê lô͘-po̍k ;  chí-ū góa chi̍t-lâng cháu-lī lâi pò lí , 18 I iáu teh kóng ê sî ,  koh ū chi̍t-ê lâi ,  kóng ,  Lí ê kiáⁿ ,  lí ê cha-bó͘-kiáⁿ ,  tī in tōa-hiaⁿ ê ke teh chia̍h teh lim-chiú ; 19 hut-jiân ū tōa-hong tùi khòng-iá chhe--lâi ,  phah chhù ê sì-kak-thâu ,  chhù tó teh tī siàu-liân lâng ê téng-bīn ,  in chiū lóng sí ;  chí-ū góa chi̍t-lâng cháu-lī lâi pò lí , 20 Iok-pek chiū khí-lâi ,  thiah-li̍h gōa-saⁿ ,  thì-thâu ,  phak tī tōe--nih lâi pài ; 21 kóng ,  Góa thǹg-theh chhut lāu-bú ê thai ,  iā beh thǹg-theh tò-khì hia ;  Iâ-hô-hoa siúⁿ-sù ,  Iâ-hô-hoa the̍h-khì ,  tio̍h o-ló Iâ-hô-hoa ê miâ , 22 Tī che it-chhè ê sū ,  Iok-pek pēng bô hoān-chōe ,  iā bô lia̍h Siōng-tè chòe bô-ha̍p , 
