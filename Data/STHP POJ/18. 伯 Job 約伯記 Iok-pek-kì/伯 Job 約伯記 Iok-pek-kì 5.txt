1 Taⁿ chòe lí kiû-kiò ,  khòaⁿ ū chī-chūi ìn lí ah? Chiah ê sèng--ê ê tiong-kan ,  lí beh ǹg chī-chūi ah?2 In-ūi siū-khì ê sim ,  ōe hāi-sí gōng-lâng ;  Oàn-tò͘ ōe thâi-sí ham-bān ê lâng , 3 Góa bat khòaⁿ-kìⁿ gōng-lâng tèng-kun ,  Chóng-sī hut-jiân-kan góa chiù-chó͘ i khiā-khí ê só͘-chāi , 4 I ê kiáⁿ-jî lī-khui an-ún hn̄g-hn̄g ;  Tī siâⁿ-mn̂g siū ap-pek ,  iā bô ū chín-kiù in ê , 5 Iau ê lâng chia̍h i só͘ siu-sêng ê ,  Tī chhì-phè-lāi iā chhiúⁿ--khì ,  Ū oa̍h-tauh khui-chhùi thun i ê châi-bu̍t , 6 In-ūi chai-ē m̄-sī tùi thô͘--nih chhut-lâi ,  Hoān-lān iā m̄-sī tùi tōe--nih hoat-siⁿ ; 7 Chóng-sī lâng chhut-sì tiāⁿ-tio̍h ū hoān-lān ,  Chhin-chhiūⁿ hé-chhiⁿ pe-chiūⁿ koâiⁿ , 8 Ōaⁿ-chòe góa ,  góa beh kiû-kiò Siōng-tè ;  Chiong góa ê sū kau-tài Siōng-tè , 9 Chiū-sī kiâⁿ tāi-chì tōa kàu bōe chhek-to̍k-tit ê ,  Kiâⁿ kî-sū sǹg-bōe-liáu-ê , 10 I lo̍h hō͘ tī tōe-bīn-chiūⁿ ,  Siúⁿ-sù chúi tī chhân-hn̂g--nih , 11 Beh an-tì pi-bî-ê tī koâiⁿ ê só͘-chāi ;  Beh kú-khí ai-chhám-ê tī an-ún ê tōe , 12 I phò-hoāi káu-koài ê lâng ê kè-bô͘ ,  Tì-kàu in ê chhiú só͘ chòe ê bōe sêng-kong , 13 I hō͘ tì-hūi ê lâng tiòng ka-kī ê khúi-kè ;  Hō͘ khúi-khiat ê lâng ê kè-bô͘ kín-kín pāi , 14 In ji̍t--sî tú-tio̍h o͘-àm ,  Ji̍t tiong-tàu sì-kòe bong ,  chhin-chhiūⁿ mî--sî , 15 I kiù sòng-hiong lâng ,  thoat-lī in ê chhùi ê to-kiàm ,  Í-ki̍p kiông-pō ê lâng ê chhiú , 16 Tùi án-ni ,  nńg-chiáⁿ-ê ū ǹg-bāng ,  Put-gī-ê ,  chhùi that-ba̍t , 17 Khòaⁿ ah ,  Siōng-tè só͘ kéng-kài-ê ,  hit-lâng ū hok-khì ;  Só͘-í m̄-thang khòaⁿ-khin Choân-lêng--ê ê tok-chek , 18 In-ūi I hō͘ lâng thàng-thiàⁿ ,  chiū kā i pau-ba̍t ;  I siong lâng ,  iā I ê chhiú i-hó i , 19 I beh kiù lí ,  tī la̍k-pái ê hoān-lān ;  chiū nā chhit-pái ,  chai-hāi iā bô kha̍p-tio̍h lí , 20 Tī ki-hng ê sî ,  I beh kiù lí thoat-lī sí ;  Tī kau-chiàn ê sî ,  I beh kiù lí thoat-lī to-kiàm ê sè-le̍k , 21 Lí beh tit-tio̍h khǹg-ba̍t ,  bián siū chhùi-chi̍h ê kong-kek ;  Chai-ē kàu ê sî ,  lí iā bián kiaⁿ , 22 Chai-hāi kap ki-hng ,  lí beh chhiò i ,  tōe-chiūⁿ ê iá-siù ,  lí iā bián kiaⁿ , 23 In-ūi lí beh kap chhân-hn̂g--nih ê chio̍h kiat-iok ;  Chhân-iá ê siù iā beh kap lí hô-hó , 24 Lí beh chai lí ê pò͘-pîⁿ pêng-an ;  Lí beh khì khòaⁿ lí ê iûⁿ-tiâu lóng bô khiàm-kheh , 25 Lí iā beh chai lí ê kiáⁿ-sun chōe-chōe ,  Lí ê hō͘-è chhin-chhiūⁿ tōe-chiūⁿ ê chhiⁿ-chháu , 26 Lí beh hè-siū móa-chiok chiah kui bōng ,  Chhin-chhiūⁿ tiū-khún kàu-sî siu-khǹg , 27 Khòaⁿ ah ,  che goán ū chhâ kàu thiat-tí ,  si̍t-chāi sī án-ni ;  Lí tio̍h thiaⁿ ,  chai sī chòe lí ê lī-ek , 
