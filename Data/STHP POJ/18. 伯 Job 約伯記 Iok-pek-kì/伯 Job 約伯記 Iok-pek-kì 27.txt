1 Iok-pek koh sòa-chiap thê-khí i ê giân-lūn kóng , 2 Siōng-tè toa̍t góa ê lí-iû ;  Choân-lêng--ê khó͘-chhó͘ góa ê sim-sîn ;  Góa chí I ê éng-oa̍h lâi kóng ; 3 (In-ūi góa ê oa̍h-miā iáu-kú oân-choân tī góa ê lāi-bīn ,  Siōng-tè ê khì iáu-kú tī góa ê phīⁿ-khang ; )4 Góa ê chhùi-tûn koat-toàn bô kóng put-gī ,  Góa ê chi̍h iā bô kóng khúi-chà , 5 Góa toàn-toàn bô chheng lín chòe gī ,  Góa kàu sí ,  iā m̄ sǹg góa chòe bô oân-choân , 6 Góa chip-siú góa ê gī ,  bô beh pàng-sak ,  Góa ê sim chi̍t-sì-lâng bô chek-pī góa , 7 Goān góa ê tùi-te̍k chhin-chhiūⁿ pháiⁿ-lâng ,  Goān hit ê khí-lâi kong-kek góa ê ,  chhin-chhiūⁿ put-gī ê lâng , 8 Bô kèng-khiân ê lâng ,  sui-jiân chhiúⁿ-tio̍h châi-lī ,  Siōng-tè chhú i ê oa̍h-miā ê sî ,  iáu ū sím-mi̍h ǹg-bāng?9 Hoān-lān lîm-kàu i ê sî ,  Siōng-tè kiám beh thiaⁿ i ê kiû-kiò?10 I kiám ōe ēng Choân-lêng--ê chòe hoaⁿ-hí? I sî-siông kiû-kiò Siōng-tè mah?11 Siōng-tè só͘ chòe ê ,  góa beh kà-sī lí ,  Choân-lêng--ê só͘ ū-ê ,  góa iā bô ún-môa , 12 Khòaⁿ ah ,  lín pún-sin lóng ū khòaⁿ-kìⁿ ,  Siáⁿ-sū it-chīn hu-ké ah?13 Pháiⁿ-lâng tùi Siōng-tè só͘ siū ê hūn-gia̍h ,  Kiông-pō ê lâng tùi Choân-lêng--ê só͘ tit-tio̍h ê sán-gia̍p ,  chiū-sī chit-ê , 14 I ê kiáⁿ-jî nā ke-thiⁿ chōe-chōe ,  sī beh hō͘ to thâi-sí ;  I ê hō͘-è bô thang chia̍h kàu gia̍h , 15 I só͘ chhun ê lâng beh tú-tio̍h un-e̍k lâi bâi-chòng ,  Iā i ê kóaⁿ-hū bô thî-khàu , 16 I sui-jiân chek-chū gûn chhin-chhiūⁿ tîn-ai ,  Koh pī-pān i-chiûⁿ chhin-chhiūⁿ thô͘ ; 17 I chòe i pī-pān ,  chóng-sī gī-lâng beh chhēng i ,  Bô-chōe ê lâng beh pun i ê gûn , 18 I chhin-chhiūⁿ chiù-thâng khí chhù ,  Koh chhin-chhiūⁿ chiú-kiⁿ-ê tah i ê liâu-á , 19 I hó-gia̍h tó-teh ,  chóng-sī bô tit-tio̍h siu-bâi ;  I thí-khui ba̍k-chiu ,  chiū bô--khì , 20 Kiaⁿ-hiâⁿ beh chhin-chhiūⁿ tōa-chúi jip-tio̍h i ;  Mî--sî ê tōa-hong beh sàu i khì , 21 Tang-hong chhe i ,  i chiū khì ;  Koh kóaⁿ i lī-khui pún só͘-chāi , 22 In-ūi Siōng-tè siā-tio̍h i ,  iā bô khoan-sù ;  I khó͘-bōe-thang thoat-lī I ê chhiú , 23 Lâng beh tùi i phah pho̍k-á ,  Iā beh chhut kháu-hō ,  kóaⁿ i lī-khui pún só͘-chāi , 
