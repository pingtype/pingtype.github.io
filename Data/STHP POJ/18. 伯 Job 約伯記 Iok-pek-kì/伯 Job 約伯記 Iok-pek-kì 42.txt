1 Iok-pek ìn Iâ-hô-hoa kóng , 2 Góa chai Lí bān-sū lóng ōe ,  Lí ê chí-ì lóng bōe chó͘-tòng--tit , 3 Chit-ê bû-ti lâi khàm-ba̍t só͘ gī-lūn ê ,  sī chī-chūi ah? Só͘-í góa ū kóng-chhut góa só͘ bô bêng--ê ,  Chiū-sī góa só͘ siūⁿ-bōe-chhut ê kî-biāu ,  góa só͘ m̄-chai , 4 Kiû Lí thiaⁿ ,  góa beh kóng ,  Góa mn̄g Lí ,  Lí ìn góa , 5 Góa chêng hī-khang thiaⁿ-kìⁿ Lí ,  Taⁿ góa ê ba̍k-chiu khòaⁿ-kìⁿ Lí ; 6 Só͘-í góa ka-kī iàm-ò͘ⁿ ,  Tī tîn-ai kap hé-hu ê tiong-kan hoán-hóe , 7 Iâ-hô-hoa tùi Iok-pek kóng chiah ê ōe í-āu ,  Iâ-hô-hoa chiū tùi Thê-bān lâng Í-lī-hoat kóng ,  Góa ê siū-khì tùi lí kap lí nn̄g ê pêng-iú hoat--khí-lâi ,  in-ūi lín gī-lūn Góa ,  bô kóng ha̍p-lí ê ōe ,  chhin-chhiūⁿ Góa ê lô͘-po̍k Iok-pek só͘ kóng ê , 8 Taⁿ lín tio̍h ūi pún-sin chhú chhit chiah gû-káng ,  chhit chiah iûⁿ-káng ,  kàu Góa ê lô͘-po̍k Iok-pek hia ,  ūi pún-sin hiàn sio-chè ;  Góa ê lô͘-po̍k Iok-pek beh thòe lín kî-tó ;  in-ūi Góa beh chiap-la̍p i ,  bián-tit Góa chiàu lín ê gû-gōng lâi khoán-thāi lín ;  in-ūi lín gī-lūn Góa ,  bô kóng ha̍p-lí ê ōe ,  chhin-chhiūⁿ Góa ê lô͘-po̍k Iok-pek só͘ kóng ê , 9 Tùi án-ni Thê-bān lâng Í-lī-hoat ,  Su-a lâng Pí-le̍k-ta̍t ,  Ná-má lâng Só-hoat ,  chiàu Iâ-hô-hoa só͘ bēng-lēng in ê khì-kiâⁿ ;  Iâ-hô-hoa iā chiap-la̍p Iok-pek , 10 Iok-pek thòe i ê pêng-iú kî-tó ê sî ,  Iâ-hô-hoa chiū hō͘ i ê kéng-hóng ho̍k-goân ;  koh Iâ-hô-hoa siúⁿ-sù Iok-pek pí í-chêng só͘-ū-ê ka-pē , 11 Hit-sî i ê chèng hiaⁿ-tī ,  chí-bē ,  kap í-chêng saⁿ-bat ê lâng lóng lâi kìⁿ i ,  tī i ê chhù saⁿ-kap chia̍h ,  ūi-tio̍h Iâ-hô-hoa só͘ kàng-lo̍h tī i it-chhè ê chai-ē ,  lóng pi-siong lâi an-ùi i ;  ta̍k-lâng sàng i chi̍t-tè gûn ,  ta̍k-lâng sàng i chi̍t-ê kim-khoân , 12 Án-ni Iâ-hô-hoa sù-hok Iok-pek ê bé-kéng iâⁿ-kè i ê khí-thâu ;  i ū iûⁿ chi̍t-bān sì-chheng ,  lo̍k-tô la̍k chheng ,  gû chi̍t-chheng tùi ,  lû-bú chi̍t-chheng , 13 I iā ū chhit ê kiáⁿ ,  saⁿ ê cha-bó͘-kiáⁿ , 14 I kā tōa cha-bó͘-kiáⁿ miâ-kiò Iâ-bí-má ,  tē-jī-ê miâ-kiò Ki-sé-a ,  tē-saⁿ-ê miâ-kiò Ki-liân-hap-phok , 15 Thong hit só͘-chāi ê hū-lú ,  chhē bô chhin-chhiūⁿ Iok-pek ê cha-bó͘-kiáⁿ hiah--nih súi ;  in ê lāu-pē hō͘ in tī hiaⁿ-tī tiong tit-tio̍h sán-gia̍p , 16 Chit-tia̍p í-āu Iok-pek koh chia̍h chi̍t-pah sì-cha̍p hè ,  tit-tio̍h khòaⁿ-kìⁿ i ê kiáⁿ ,  i ê sun ,  kàu sì-tāi , 17 Án-ni Iok-pek nî-hè lāu ,  ji̍t-chí móa ,  chiū sí , 
