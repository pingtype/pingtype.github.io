1 Í-lī-hō͘ koh sòa-chiap kóng , 2 Lí koh iông-ún góa tiap-á-kú ,  góa chiū beh chí-sī lí ,  In-ūi iáu ū ōe beh ūi-tio̍h Siōng-tè lâi kóng , 3 Góa beh tùi hn̄g-hn̄g chhú góa ê tì-sek ,  Ēng gī kui hō͘ chhòng-chō góa--ê , 4 In-ūi góa ê ōe si̍t-chāi bô pe̍h-chha̍t ,  Ū tì-sek chiâu-pī--ê kap lí tī-teh , 5 Khòaⁿ ah ,  Siōng-tè tōa koân-lêng lóng bô biáu-sī lâng ;  I ê sim-su lêng-le̍k chin-tōa , 6 I bô pó-hō͘ pháiⁿ-lâng ê sìⁿ-miā ,  Sī hō͘ khó͘-lān--ê tit-tio̍h kong-pêng , 7 I ê ba̍k-chiu bô lī-khui gī-lâng ;  Hō͘ in kap kun-ông saⁿ-kap chē-ūi kàu éng-oán ;  In chiū tit-tio̍h seng-koâiⁿ , 8 In nā hō͘ só-liān pa̍k-teh ,  Hō͘ khó͘-lān ê soh liù-tio̍h ; 9 I chiū chí-sī in chai in ê só͘-chòe ,  Í-ki̍p in só͘ hoān ê tāng-chōe , 10 I iā khui in ê hī-khang lâi siū kà-sī ,  Hoan-hù in oa̍t-tńg-lâi ,  lī-khui chōe-ok , 11 In nā thiaⁿ-thàn lâi ho̍k-sāi ,  Chiū beh heng-thong kè-ji̍t ,  Le̍k-nî an-lo̍k , 12 Nā m̄ thiaⁿ-thàn ,  chiū beh hō͘ to-kiàm thâi ,  Gōng-gōng lâi sí , 13 Hiah-ê sim bô kèng-khiân ê lâng chek-chū siū-khì ,  I khún-pa̍k in ê sî ,  in iā bô háu-kiù , 14 I beh tī siàu-liân ê sî sí ,  In ê sìⁿ-miā sòng-sit chhin-chhiūⁿ pháiⁿ gín-ná chi̍t-iūⁿ , 15 I ēng khùn-khó͘ lâi kiù khùn-khó͘ ê lâng ,  Ēng pō-gio̍k lâi khui in ê hī-khang , 16 I ín-chhōa lí chhut gûi-kip ,  Ji̍p tī khoan-khoah bô oe̍h-toe̍h ê tōe ;  Pâi tī lí ê toh-téng--ê sī ū iû-jī móa-móa ê , 17 Lí chhiong-móa pháiⁿ-lâng ê gí-gī ,  Chiū gí-gī kap phòaⁿ-toàn beh lia̍h lí , 18 M̄-thang iông-ún siū-khì kek-tōng lí ,  tì-kàu lí bú-bān ;  Iā m̄-thang in-ūi sio̍k-hôe ê kè-chîⁿ tōa ,  lâi kiâⁿ phian , 19 Lí ê chîⁿ-châi ,  á-sī lí it-chhè ê sè-le̍k ,  Kiám ū hāu-giām ,  hō͘ lí bô tú-tio̍h hoān-lān mah?20 Bo̍h-tit him-bō͘ hit ê àm-mî ,  Chiū-sī peh-sìⁿ tī in ê só͘-chāi tú-tio̍h tû-bia̍t ê sî , 21 Lí tio̍h kín-sīn ,  m̄-thang ì-hiòng chōe-ok ;  In-ūi lí kéng chit-ê ,  iâⁿ-kè khó͘-lān , 22 Khòaⁿ ah ,  Siōng-tè ēng I ê lêng-le̍k lâi kiâⁿ tōa-sū ;  Chī-chūi chòe kàu-su chhin-chhiūⁿ I ah?23 Chī-chūi ōe tiāⁿ-tio̍h I ê lō͘? Chī-chūi ōe kóng ,  Lí ū kiâⁿ put-gī?24 Lí tio̍h kì-tit o-ló I só͘ kiâⁿ--ê chòe-tōa ,  Chiū-sī lâng só͘ chhiùⁿ-koa ê , 25 Lâng lóng khòaⁿ-kìⁿ i ;  Lâng tùi hn̄g-hn̄g khòaⁿ-kìⁿ i , 26 Khòaⁿ ah ,  Siōng-tè chì-tōa ,  lán m̄-bat I ;  I ê nî ê gia̍h bōe-sǹg-tit , 27 In-ūi I khip-ín chi̍t-tih chi̍t-tih ê chúi ,  Chiū tùi i ê sip-khì piàn-chiâⁿ hō͘ ; 28 Chiū-sī thiⁿ só͘ lo̍h ê ,  Lâi ak chèng-lâng , 29 Chī-chūi ōe bêng-pe̍k hûn cháiⁿ-iūⁿ thí-khui ,  Kap I hêng-kiong khū-khū-háu ê siaⁿ?30 Khòaⁿ ah ,  I hoat-chhut I ê kng tī hit téng-bīn ;  I koh jia-khàm hái ê tóe , 31 In-ūi I ēng chiah-ê sím-phòaⁿ peh-sìⁿ ;  Koh siúⁿ-sù hong-sēng ê bí-niû , 32 I ēng tiān-kng jia-chhiú ,  Bēng-lēng i phah-tio̍h tùi-te̍k , 33 I ê siaⁿ sī piáu-bêng I ;  Iā ēng só͘ beh khí ê tōa hong-hō͘ chí-sī cheng-siⁿ , 
